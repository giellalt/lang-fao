Í fyrstuni skapaði Guð himmalin og jørðina. Og jørðin var oyðin og ber, og myrkur var yvir frumhavinum, og Guðs andi lá á vøtnunum. Og Guð segði: »Verði ljós!« Og tað varð ljós. Og Guð sá, at ljósið var gott, og Guð skildi ljósið frá myrkrinum, og Guð kallaði ljósið dag, og myrkrið kallaði hann nátt. Og tað varð kvøld, og tað varð morgun – fyrsti dagur.
 Og Guð segði: »Verði hválv í miðjum vøtnunum, og tað skilji vøtn frá vøtnum!« Og tað varð so. Guð gjørdi hválvið og skildi vatnið niðri undir hválvinum frá vatninum uppi yvir hválvinum; og Guð kallaði hválvið himmal. Og tað varð kvøld, og tað varð morgun – annar dagur.
 Og Guð segði: »Savnist vøtnini undir himmalinum á ein stað, so at turrlendið kemur undan!« Og tað varð so. Og Guð kallaði turrlendið jørð, og savnið av vøtnunum kallaði hann hav. Og Guð sá, at tað var gott. Og Guð segði: »Jørðin lati spretta av sær grønt gras, urtir við fræi í, og aldintrø, sum hvørt ber ávøkst, eftir sínum kyni við fræi í, á jørðini!« Og tað varð so. Jørðin læt spretta fram grønt gras, urtir við fræi í, hvørja eftir sínum kyni, og aldintrø, sum bóru ávøkst við fræi í, hvørt eftir sínum kyni. Og Guð sá, at tað var gott. Og tað varð kvøld, og tað varð morgun – triði dagur.
 Og Guð segði: »Verði ljós á himmalhválvinum til at skilja dag frá nátt, og tey skulu vera til merkis og til at avmarka hátíðir, dagar og ár, og tey skulu vera ljós á himmalhválvinum til at lýsa á jørðina!« Og tað varð so. Guð gjørdi tey tvey stóru ljósini, hitt størra ljósið til at ráða um dagin og hitt minna ljósið til at ráða um náttina, og stjørnurnar. Og Guð setti tey á himmalhválvið at lýsa á jørðina, og at ráða degi og nátt og at skilja ljósið frá myrkrinum. Og Guð sá, at tað var gott. Og tað varð kvøld, og tað varð morgun – fjórði dagur.
 Og Guð segði: »Vøtnini yði í livandi skepnum, og fuglar fljúgvi yvir jørðina undir himmalhválvinum!« Og tað varð so. Og Guð skapaði hini stóru havdjórini og allar hinar yðjandi nøgdir av livandi skepnum, sum vøtnini yðja í, eftir teirra kyni og allar floygdar fuglar eftir teirra kyni. Og Guð sá, at tað var gott. Og Guð vælsignaði tey og segði: »Nørist og fjølgist og fyllið havsins vøtn, og fuglarnir fjølgist á jørðini!« Og tað varð kvøld, og tað varð morgun – fimti dagur.
 Og Guð segði: »Jørðin ali fram livandi skepnur, hvørja eftir sínum kyni, fenað, skriðkykt og villdjór, hvørt eftir sínum kyni!« Og tað varð so. Og Guð gjørdi villdjórini, hvørt eftir sínum kyni, og fenaðin eftir sínum kyni, alskyns skriðkykt á jørðini eftir sínum kyni. Og Guð sá, at tað var gott. Og Guð segði: »Vær viljum gera menniskjur eftir okkara mynd, okkum líkar, og tær skulu ráða yvir havsins fiskum og yvir himmalsins fuglum og yvir fenaðinum og yvir øllum villdjórunum á jørðini og yvir øllum skriðkyktunum, sum skríða á jørðini!« Og Guð skapaði mannin eftir síni mynd, í Guðs mynd skapaði hann hann, sum kall og konu skapaði hann tey, og Guð vælsignaði tey, og Guð segði við tey: »Verðið barnrík og fjølgist og uppfyllið jørðina og leggið hana undir tykkum, og ráðið yvir havsins fiskum og yvir himmalsins fuglum og yvir fenaðinum og yvir øllum villdjórunum, sum rørast á jørðini!« Og Guð segði framvegis: »Sí, eg gevi tykkum alskyns fræberandi urtir á allari jørðini og alskyns trø, sum bera ávøkst við fræi í; tey skulu tit hava til føði. Og øllum djórunum á jørðini og øllum himmalsins fuglum og øllum, sum skríður á jørðini, øllum tí, sum hevur lívsanda, gevi eg alt gras og grønar urtir til føði!« Og tað varð so. Og Guð leit at øllum, sum hann hevði gjørt, og sí, tað var sera gott. Og tað varð kvøld, og tað varð morgun – sætti dagur.
Menniskjan í Eden

v1  Soleiðis vórðu himin og jørð og allur herur teirra fullgjørd. v2  Og Guð fullgjørdi á sjeynda degi verk sítt, sum hann hevði skapað; og hann hvíldi á sjeynda degi frá øllum verki sínum, sum hann hevði skapað. v3  Guð vælsignaði hin sjeynda dagin og halgaði hann, tí á honum hvíldi Guð frá øllum verki sínum, sum hann hevði skapað og gjørt. v4  Hetta er søgan um uppruna himins og jarðar, tá ið tey vórðu skapað.
v5  Tá ið Harrin Guð skapaði jørð og himin – men á vøllum jarðar var enn als eingin runnur til; og ongar urtir vuksu enn á markini, av tí at Harrin Guð enn ikki hevði latið tað regna á jørðina, og eingir menn vóru til at dyrka jørðina; v6  men upp úr jørðini kom kelda og vætaði alla markina – v7  tá myndaði Harrin Guð mannin av mold jarðar og blásti lívsanda í nasar hans, og soleiðis varð maður til livandi skepnu.
v8  Síðan plantaði Harrin Guð aldingarð í Eden í eysturlandi; og har setti hann mannin, sum hann hevði myndað. v9  Og Harrin Guð læt úr dyrkilendinum spretta upp alskyns trø, frálík á at líta og góð til matna og í miðjum aldingarði lívsins træ og træ kunnleikans um gott og ilt. v10  Úr Eden rann stórá til at væta aldingarðin; fyri uttan greinaðist hon sundur og varð til fýra áir. v11  Hin fyrsta eitur Pisjon; hon rennur kring um alt landið Hávila, har sum gullið finst; v12  og gullið har í landinum er gott; har finst eisini bdellium og sjóhamsteinur. v13  Onnur áin eitur Gihon; hon rennur kring um alt landið Kusj v14  Triðja áin er Hiddekel; hon rennur fyri eystan Assýriu. Fjórða áin er Frat. v15  Og Harrin Guð tók Ádam og setti hann í aldingarðin Eden til tess at dyrka hann og varða um hann. v16  Men Harrin Guð beyð Ádami og segði: »Av øllum trøum er tær loyvt at eta eftir vild; v17  men av træi kunnleikans um gott og ilt skalt tú ikki eta; tí at so skjótt, sum tú etur av tí, skalt tú vissuliga doyggja!«
v18  Harrin Guð segði nú: »Ikki er gott, at maðurin er einsamallur; eg vil gera honum medhjálp, sum hóskar honum.« v19  Og Harrin Guð myndaði úr mold øll djór á markini og allar fuglar himinsins og læt tey koma fram fyri Ádam til tess at sjá, hvat navn hann fór at geva teimum, tí at hvør livandi skepna skuldi bera tað navn, sum hann gav henni. v20  Ádam gav øllum fenaðinum og fuglum himinsins og øllum djórum á markini nøvn – men til sín sjálvs fann Ádam onga hóskandi medhjálp. v21  Tá læt Harrin Guð fastan svøvn koma á Ádam; og tá ið hann var sovnaður, tók hann eitt av rivjabeinum hans og fylti aftur í aftur við holdi. v22  Og Harrin Guð myndaði konu av rivinum, sum hann hevði tikið av Ádami og leiddi hana til Ádams. v23  Tá mælti Ádam: »Hesa ferðina er tað bein av mínum beinum og hold av mínum holdi; hon skal kallast kallinna, tí av kallmanni er hon tikin!« v24  Tí fer maður frá faðir og móður og heldur seg aftur at konu síni, og tey verða eitt hold. v25  Tey vóru nakin, bæði Ádam og kona hansara, men blúgvaðust tó ikki.
Syndafallið

v1  Men ormurin var sniðfundigari enn øll onnur djór á markini, sum Harrin Guð hevði skapað. Og hann mælti við konuna: »Man nú Guð hava sagt, at tit ikki mega eta av nøkrum træi í aldingarðinum?« v2  Konan svaraði orminum: »Av ávøkstum træanna í aldingarðinum mega vit eta; v3  men av ávøksti træsins, ið stendur í miðjum aldingarði, hevur Guð sagt, at vit mega ikki eta og ikki nerta hann, tí annars verður deyðin okkum vísur.« v4  Men ormurin segði við konuna: »Tit skulu als ikki doyggja. v5  Men Guð veit, at so skjótt sum tit eta av tí trænum, munnu eygu tykkara verða upplatin, og tit munnu verða eins og Guð og duga at skyna á illum og góðum.« v6  Tá ið nú konan sá, at træið var gott til matna og frálíkt á at líta og avbært til at fáa vit av, tá tók hon av ávøksti tess og át; somuleiðis gav hon eisini manni sínum, ið hjá henni var, og hann át. v7  Men tá lótust eyguni upp á teimum báðum; og tá ið tey vórðu vør við, at tey vóru nakin, tóku tey at seyma sær belti úr bløðunum av fikutrøum.
v8  Men tá ið Ádam og kona hans í kvøldarlotinum hoyrdu Harran Guð koma gangandi gjøgnum aldingarðin, royndu tey at krógva seg fyri honum millum trøini í aldingarðinum. v9  Tá kallaði Harrin Guð á Ádam og segði: »Hvar ert tú?« v10  Hann svaraði: »Eg hoyrdi teg í aldingarðinum og varð bangin og krógvaði meg, av tí at eg eri nakin.« v11  Tá segði hann: »Hvør hevur sagt tær, at tú ert nakin? Mestur hevur tú etið av trænum, sum eg beyð tær ikki at eta av!« v12  Ádam svaraði: »Konan, ið tú setti mær við lið, gav mær av trænum, og eg át.« v13  Tá segði Harrin Guð við konuna: »Hvat hevur tú gjørt?« Konan svaraði: »Tað var ormurin, ið tøldi meg, so at eg át.«
v14  Tá mælti Harrin Guð við ormin: »Fyri at tú gjørdi hetta, skalt tú verða bannaður millum allan fenaðin og millum øll djór á markini; á búki tínum skalt tú skríða og eta mold allar ævidagar tínar! v15  Og eg seti fjandskap millum teg og konuna, millum avkom títt og avkom hennara; tað skal morla høvur títt, og tú skalt bíta tað í hælin!« v16  Við konuna segði hann: »Við miklum treytum skalt tú ganga við barni; og við pínu skalt tú føða; men tó skal tráan tín vera eftir manni tínum; og hann skal valda tær!« v17  Við Ádam segði hann: »Av tí at tú lýddi konu tíni og átst av tí træi, sum eg hevði sagt, at tú skuldi ikki eta av, tí skal jørðin verða tær bannað tín vegna; við strevi skalt tú vinna tær føðslu av henni allar ævidagar tínar. v18  Tornir og tistlar skal hon bera tær; og tú skalt eta urtir markarinnar. v19  Í sveitta andlits tíns skalt tú eta breyð títt, hagar til tú aftur fert í jørðina, sum tú ert tikin av; tí av mold ert tú, og at mold skalt tú aftur verða!«
v20  Og Ádam nevndi konu sína Evu, tí at hon varð móðir at øllum, sum liva. v21  Síðan gjørdi Harrin Guð Ádami og konu hans skinnbúnar og læt tey í teir. v22  Tá segði Harrin Guð: »Sí, Ádam er vorðin sum ein av okkum til at skyna á illum og góðum! Nú má hann ikki rætta út hond sína og taka eisini av lívsins træi og eta og liva um allar ævir!« v23  Tá koyrdi Harrin Guð hann út úr aldingarðinum í Eden og setti hann til at dyrka ta jørð, sum hann var sjálvur tikin av. v24  Og hann rak Ádam út; og fyri eystan Edens aldingarð setti hann kerúbarnar við hinum glampandi logasvørði til at verja vegin til lívsins træ.
Káin og Ábel

v1  Og Ádam kendi konu sína Evu; og hon varð við barn og føddi Káin og mælti: »Mansbarn hevur mær ognast við Harrans hjálp!« v2  Síðan føddi hon øðrum sinni bróður hansara Ábel. Og Ábel varð seyðamaður, men Káin varð jarðyrkismaður. v3  Og nakað aftaná bar Káin Harranum offurgávu av tí, sum jørðin hevði givið av sær. v4  Men eisini Ábel ofraði av tí frumgitna úr fylgi sínum, av fiti tess. Harrin leit við tokka til Ábels og gávu hans; v5  men til Káins og gávu hans leit hann ikki við tokka. Hetta varð Káin ógvuliga illur um og gekk og lútaði við høvdinum. v6  Tá segði Harrin við Káin: »Hví ert tú illur, og hví gongur tú og lútar við høvdinum? v7  Tá ið tú gert tað, ið gott er, kanst tú treystliga hyggja upp; men tá ið tú ikki gert tað, ið gott er, tá liggur syndin fyri durunum og tráar eftir tær; men tú eigur at vinna á henni!« v8  Men Káin øvundaði Ábel, bróður sín; og einaferð, tá ið teir vóru úti í bønum, ráddist Káin á Ábel og drap hann.
v9  Tá segði Harrin við Káin: »Hvar er Ábel, bróðir tín?« Hann svaraði: »Tað veit eg ikki; eigi eg at varða um bróður mín?« v10  Men hann segði: »Hvat hevur tú gjørt? Hoyr, blóð bróður tíns rópar til mín frá jørðini! v11  Nú skalt tú verða bannaður burtur frá akurlandinum, sum læt upp munn sín og drakk blóð bróður tíns av hond tíni! v12  Tá ið tú dyrkar jørðina, skal hon ikki longur geva tær av gróðrarmegi síni; flýggjandi skalt tú flakka um jørðina!« v13  Tá segði Káin við Harran: »Misgerð mín er mær ov tung at bera! v14  Sí, nú rekur tú meg burtur av akurlandinum, og eg verði at krógva meg fyri tær og má flýggjandi flakka um jørðina, og hvør tann, ið hittir meg, kann drepa meg!« v15  Men Harrin segði við hann: »Nei, um Káin verður dripin, tá skal hann sjey ferðir hevndur verða!« Og Harrin setti merki á Káin, til tess at ikki hvør tann, ið hitti hann, skuldi drepa hann. v16  Síðan fór Káin burtur frá ásjón Harrans og settist niður í landinum Nod fyri eystan Eden.
Ætt Káins

v17  Káin kendi konu sína; og hon varð við barn og átti Hánok. Hann bygdi borg og kallaði hana Hánok eftir syni sínum. v18  Og Hánoki føddist Írad, og Írad gat Mehújael, Mehújael gat Metúsjael, og Metúsjael gat Lamek. v19  Og Lamek tók sær tvær konur, onnur æt Ada og hin Zilla. v20  Ada átti Jábal; hann varð ættfaðir teirra, sum búgva í tjøldum og eiga fenað. v21  Bróðir hansara æt Júbal; hann varð ættfaðir alra teirra, sum leika hørpu og ljóðpípu. v22  Zilla átti eisini son, Túbal-Káin; hann varð ættfaðir alra teirra, sum smíða úr kopari og jarni. Systir Túbal-Káins æt Náama. v23  Tá mælti Lamek við konur sínar Adu og Zillu: »Hoyrið meg, konur Lameks! Gevið orðum mínum ljóð: Mann vá eg fyri hvørt sár mítt og ungmenni fyri hvørja skeinu, sum eg fekk. v24  Varð Káin sjey ferðir hevndur, tá skal Lamek sjeyti og sjey ferðir hevndur verða.«
Set

v25  Og Ádam kendi aftur konu sína; og hon átti son og nevndi hann Set; »tí,« segði hon, »Guð hevur sett mær avkom í stað Ábels, sum Káin drap.« v26  Og Seti varð eisini føddur sonur, og hann nevndi hann Enosj. Um tað mundið fóru menn at ákalla navn Harrans.
Ættartal Sets

v1  Hetta er ættartal Ádams. Tá ið Guð skapaði Ádam, skapaði Guð hann sær líkan. v2  Sum kall og konu skapaði hann tey; og hann vælsignaði tey og nevndi tey »menniskjur«, tá ið tey vórðu skapað. v3  Ádam livdi í eitt hundrað og tríati ár, og hann gat son í líki sínum og eftir mynd síni og nevndi hann Set. v4  Og Ádam livdi átta hundrað ár, eftir at hann hevði gitið Set; og hann gat synir og døtur. v5  Soleiðis vórðu allir ævidagar Ádams níggju hundrað og tríati ár; tá doyði hann. v6  Tá ið Set var eitt hundrað og fimm ára gamal, gat hann Enosj. v7  Og eftir at Set hevði gitið Enosj, livdi hann átta hundrað og sjey ár; og hann gat synir og døtur. v8  Soleiðis vórðu allir ævidagar Sets níggju hundrað og tólv ár; tá doyði hann.
v9  Og tá ið Enosj var níti ára gamal, gat hann Kenan. v10  Og eftir at Enosj hevði gitið Kenan, livdi hann átta hundrað og fimtan ár; og hann gat synir og døtur. v11  Og allir ævidagar Enosjar vórðu níggju hundrað og fimm ár; tá doyði hann.
v12  Tá ið Kenan var sjeyti ára gamal, gat hann Máhálalel; v13  og eftir at Kenan hevði gitið Máhálalel, livdi hann átta hundrað og fjøruti ár og gat synir og døtur. v14  Og allir ævidagar Kenans vórðu níggju hundrað og tíggju ár; tá doyði hann.
v15  Tá ið Máhálalel var seksti og fimm ára gamal, gat hann Jared. v16  Og eftir at Máhálalel hevði gitið Jared, livdi hann átta hundrað og tríati ár og gat synir og døtur. v17  Og allir ævidagar Máhálalels vórðu átta hundrað og níti og fimm ár; tá doyði hann.
v18  Tá ið Jared var eitt hundrað og seksti og tvey ára gamal, gat hann Enok. v19  Og eftir at Jared hevði gitið Enok, livdi hann átta hundrað ár og gat synir og døtur. v20  Og allir ævidagar Jareds vórðu níggju hundrað og seksti og tvey ár; tá doyði hann.
v21  Tá ið Enok var seksti og fimm ára gamal, gat hann Metúsalem. v22  Og Enok gekk við Guði; og eftir at hann hevði gitið Metúsalem, livdi hann trý hundrað ár og gat synir og døtur. v23  Og allir ævidagar Enoks vórðu trý hundrað og seksti og fimm ár. v24  Og eftir at Enok hevði livað við Guði, hvarv hann, av tí at Guð tók hann burtur.
v25  Tá ið Metúsalem var eitt hundrað og áttati og sjey ára gamal, gat hann Lamek. v26  Og eftir at Metúsalem hevði gitið Lamek, livdi hann sjey hundrað og áttati og tvey ár og gat synir og døtur. v27  Og allir ævidagar Metúsalems vórðu níggju hundrað og seksti og níggju ár; tá doyði hann.
v28  Tá ið Lamek var eitt hundrað og áttati og tvey ára gamal, gat hann son; v29  og hann nevndi hann Nóa og mælti: »Hesin skal veita okkum ugga í okkara tunga stríði og strevi á hesi jørð, sum Harrin hevur bannað.« v30  Eftir at Lamek hevði gitið Nóa, livdi hann fimm hundrað og níti og fimm ár og gat synir og døtur. v31  Og allir ævidagar Lameks vórðu sjey hundrað og sjeyti og sjey ár; tá doyði hann. v32  Og tá ið Nóa var fimm hundrað ára gamal, gat hann Sem, Kam og Jáfet.
Spilla menniskjunnar

v1  Men tá ið menninir tóku at fjølgast á jørðini, og døtur vórðu teimum føddar, v2  tá bar so á, at synir Guðs vórðu varir við, hvussu fagrar mannadøturnar vóru; og teir tóku sær til konu allar, sum teir fingu hug á. v3  Tá segði Harrin: »Andi mín skal ikki allar ævir búgva í menniskjuni, tí at hon er jú hold; og ævidagar hennara skulu vera eitt hundrað og tjúgu ár.« v4  Á teimum døgum vóru risarnir á fold og eisini seinni, tí at synir Guðs vóru gingnir inn til mannadøtranna, og tær føddu teimum børn; tað vóru hetjurnar, sum í forðum vóru navnframar. v5  Tá ið Harrin sá, at illskapur menniskjanna var mikil á fold, og at tær í hjarta sínum einans hugsaðu um at fremja illverk tann líðilanga dag, v6  tá iðraði Harrin seg um at hava skapað menniskjuna á fold; og tað neit hann í hjartað. v7  Og Harrin segði: »Eg vill oyða menniskjuna, sum eg havi skapað, burtur av jørðini, bæði menn og fenað, skriðkykt og fuglar himinsins, tí meg iðrar at hava skapað tey!« v8  Men Nóa fann náði í eygum Harrans.
Guð boðar flóð og skipar at byggja ørkina

v9  Hetta er ættarsøga Nóa. Nóa var maður rættlætur og gudrøkin í síni øld. Nóa gekk við Guði. v10  Og Nóa gat tríggjar synir: Sem, Kam og Jáfet. v11  Men jørðin var spilt í eygum Harrans; og jørðin fyltist av yvirgangsverkum. v12  Guð leit at jørðini og sí, hon var vorðin spilt, tí at alt hold hevði spilt leið sína á fold.
v13  Tá mælti Guð við Nóa: »Eg havi rátt av at gera enda á øllum holdi, tí av teirra ávum er jørðin full av yvirgangsverkum; nú vil eg oyða tey burtur av jørðini! v14  Men ger tú tær ørk av goferviði; og tú skalt gera herbergi í ørkini og bræða hana bæði innan og uttan við biki. v15  Og tú skalt gera ørkina soleiðis: Trý hundrað alnir skal hon vera long, fimmti alnir breið og tríati alnir høg. v16  Og takið skalt tú leggja á ørkina, so at tað røkkur eina alin útum frá í erva; og á síðu hennara skalt tú seta hurð og leggja trý loft í ørkina: eitt niðasta, eitt miðloft og eitt ovasta loft. v17  Sí, eg lati nú vatnflóðina koma yvir jørðina til at avoyða alt hold við lívsanda í undir himninum; alt, sum á jørðini er, skal týna lívið! v18  Men við teg vil eg gera sáttmála mín: tú skalt fara inn í ørkina, tú og synir tínir og kona tín og sonakonur tínar við tær. v19  Av øllum djórum, av øllum holdi, skalt tú taka eitt par av hvørjum kyni inn í ørkina til at verða á lívi saman við tær; tey skulu vera kalldjór og kvenndjór, v20  av fuglunum eftir sínum kyni, av fenaðinum eftir sínum kyni og av øllum skriðkykti jarðar eftir sínum kyni; av øllum skal eitt par koma til tín til tess at verða á lívi. v21  Og tú skalt taka av alskyns etandi mati og savna tað til tín, so at tað kann verða tær og teimum til føðslu.« v22  Nóa so gjørdi; hann bar seg at í øllum lutum eins og Guð hevði boðið honum.
Flóðin mikla. Nóa fer inn í ørkina

v1  Tá segði Harrin við Nóa: »Gakk tú og alt húski títt inn í ørkina, tí at teg havi eg sæð rættlátan fyri ásjón míni í hesum ættarliði. v2  Av øllum reinum djórum skalt tú taka tær sjey pør, kalldjór og kvenndjór; og av øllum teimum djórum, sum ikki eru rein, eitt par, kalldjór og kvenndjór. v3  Eisini av fuglum himinsins sjey pør, kalldjór og kvenndjór til tess at lata avkom eftir seg á allari jørðini. v4  Tí at um sjey dagar lati eg tað regna á jørðina í fjøruti dagar og fjøruti nætur og oyði av jørðini hvørja skepnu, sum eg havi skapað.« v5  Nóa gjørdi nú í øllum lutum, eins og Harrin hevði boðið honum. v6  Nóa var seks hundrað ára gamal, tá ið vatnflóðin kom yvir jørðina. v7  Nóa og synir hans, kona hans og sonakonur hans við honum fóru tá inn í ørkina undan vatnflóðini. v8  Av reinum djórum og av teimum djórum, ið ikki vóru rein, av fuglunum og øllum, sum skríður á jørðini, v9  komu pørini eitt fyri og annað eftir til Nóa í ørkina, kalldjór og kvenndjór eins og Harrin hevði boðið Nóa.
Flóðin oyðir alt lív á jørð

v10  Og tá ið nú teir sjey dagarnir vóru umlidnir, kom vatnflóðin yvir jørðina. v11  Á sætta hundraðasta aldursári Nóa, á seytjanda degi í øðrum mánaði, á tí degi opnaðust keldur hins mikla frumhavs, og allar lúkur himinsins fóru frá. v12  Og glopraregnið dundi yvir jørðina í fjøruti dagar og fjøruti nætur. v13  Á hesum sama degi fór Nóa inn í ørkina og við honum synir hansara Sem, Kam og Jáfet, kona hansara og sonakonur hans tríggjar, v14  og somuleiðis øll villdjórini eftir sínum kyni og allur fenaður eftir sínum kyni og alt skriðkykt á jørðini eftir sínum kyni og allir fuglar eftir sínum kyni og alt, sum veingir hevur; v15  av øllum holdi, sum lívsanda hevur, fóru tey eitt parið fyri og annað eftir inn í ørkina til Nóa. v16  Av øllum holdi gingu tey inn, kalldjór og kvenndjór, eins og Guð hevði boðið honum. Og Harrin læt aftur eftir honum. v17  Tá kom vatnflóðin yvir jørðina í fjøruti dagar, og vatnið vaks og lyfti ørkini, so at hon varð hevjað upp frá jørðini. v18  Og vatnið megnaðist og vaks stórum á jørðini, og ørkin rak um á vatninum. v19  Og vatnið vaks og vaks á jørðini, til øll hini høgu fjøll, sum eru undir øllum himninum, vóru undir; v20  fimtan alnir stóð vatnið fyri oman fjøll og fjaldi tey. v21  Tá doyði alt hold, sum rørdist á jørðini, bæði fuglar og fenaður, villdjórini og alt skriðkykt, sum skreið á jørðini, og allar menniskjur, v22  alt, sum hevði lívsanda í nasum sínum, alt, sum var á turrlendinum, tað doyði. v23  Soleiðis avoyddi hann allar skepnur, ið vóru á jørðini, bæði fólk og fenað, skriðkykt og himinsins fuglar, tað oyddist burtur av jørðini. Einans Nóa var eftir og tey, sum við honum vóru í ørkini. v24  Og vatnið megnaðist á jørðini í eitt hundrað og fimmti dagar.
Flóðin linnar

v1  Tá mintist Guð Nóa og øll djórini og allan fenaðin, sum var við Nóa í ørkini; og Guð læt vind blása yvir jørðina, so at vatnið tók at minka; v2  keldur frumhavsins og lúkur himinsins lótust aftur, og glopraregnið av himni lætti av. v3  Og vatnið hvarv í hvørjum av jørðini og minkaði burtur eftir hundrað og fimmti døgum. v4  Seytjanda dagin hins sjeynda mánaðar stóð ørkin á Árarats fjalli. v5  Og vatnið minkaði so við og við alt fram at tíggjunda mánaði; og fyrsta dag hins tíggjunda mánaðar komu fjallatindarnir undan. v6  Tá ið nú fjøruti dagar vóru umlidnir, læt Nóa upp gluggan, sum hann hevði gjørt á ørkina, v7  og sendi ravn út; hann helt á at fljúgva aftur og fram, til vatnið tornaði av jørðini. v8  Síðan slepti hann dúgvu út til at vita, um vatnið var farið av jørðini. v9  Men tá ið hon ongan stað fann til at hvíla seg á, snúðist hon aftur til hansara í ørkina; tí at enn var vatn yvir allari jørðini; hann rætti tá hondina út og tók hana til sín inn í ørkina. v10  Síðan bíðaði hann aftur aðrar sjey dagar og slepti aftur dúgvuni út úr ørkini. v11  Móti kvøldi kom dúgvan aftur til hansara og hevði grønt oljuviðarblað í nevinum; tá skilti Nóa, at vatnið var farið av jørðini. v12  Hann bíðaði tá aftur aðrar sjey dagar og slepti síðan dúgvuni út; men tá kom hon ikki aftur til hansara meira. v13  Og á sætta hundraðasta og fyrsta aldursári Nóa, á fyrsta degi hins fyrsta mánaðar, var vatnið tornað av jørðini; tá tók hann takið av ørkini, leit um seg og sá, at jørðin var turr. v14  Á tjúgunda og sjeynda degi í øðrum mánaði var jørðin turr.
Nóa fer úr ørkini

v15  Tá talaði Guð við Nóa og segði: v16  »Far út úr ørkini, tú og kona tín og synir tínir og sonakonur tínar við tær; v17  og hav út við tær øll djór, sum hjá tær eru, alt hold, bæði fuglar og fenað og øll skriðkykt, sum skríða á jørðini, til tess at tey mega yðja á jørðini og nørast og fjølgast á foldum!« v18  Tá fór Nóa út og synir hans og kona hans og sonakonur við honum; v19  øll villdjórini, allur fenaður og allir fuglar og alt skriðkykt, ið skríður á jørðini, hvørt eftir sínum kyni, fór út úr ørkini.
Hann ofrar; fyrijáttan Harrans

v20  Tá reisti Nóa Harranum altar og tók av øllum reinum djórum og øllum reinum fuglum og ofraði brennioffur á altarinum. v21  Men tá ið Harrin kendi góðan royk, segði hann við sjálvan seg: »Eg vil ikki aftur banna jørðina mannanna vegna; tí at hjarta mansins stundar á tað illa alt frá ungdómi hans; eg vil ongantíð aftur deyða alt, sum livir, eins og eg nú havi gjørt. v22  Meðan jørðin stendur, skal sáðtíð og heystingartíð, frost og hiti, summar og vetur, dagur og nátt ikki svitast.«
Sáttmáli Guðs við Nóa

v1  Tá vælsignaði Guð Nóa og synir hans og segði við teir: »Nørist og fjølgist og uppfyllið jørðina! v2  Ótti og ræðsla fyri tykkum skal vera yvir øllum djórum á jørð, yvir øllum fuglum himinsins og øllum, sum skríður á jørðini, og yvir øllum havsins fiskum; í valdi tykkara skulu tey vera. v3  Alt, sum rørist og livir, skal vera tykkum til føðslu; eins og hinar grønu urtirnar gevi eg tykkum nú alt hetta. v4  Men kjøt, sum sálin – tað er blóðið – er í, skulu tit ikki eta. v5  Eg krevji hevnd fyri tykkara egna blóð; av hvørjum djóri krevji eg hevnd fyri blóð mansins; og yvir hvønn mann krevji eg hevnd fyri mannalív. v6  Hann, ið úthellir mannablóð, av manni skal hansara blóð verða úthelt; tí at eftir mynd síni skapaði Guð mannin. v7  Men nørist tit og fjølgist og fyllið jørðina og leggið hana undir tykkum!«
v8  Og Guð mælti við Nóa og synir hans, ið hjá honum vóru, og segði: v9  »Sí, mín sáttmála vil eg nú gera við tykkum og eftirkomarar tykkara eftir tykkum; v10  og við allar livandi skepnur, ið eru hjá tykkum, við fuglar og fenað og við øll villdjór á fold, við alt, sum gekk út úr ørkini, við øll djór jarðarinnar. v11  Mín sáttmála geri eg við tykkum, at ongantíð skal alt hold aftur verða oytt av vatnflóð, og ongantíð skal flóð koma aftur til at oyða jørðina.«
v12  Og Guð segði: »Hetta skal vera merki sáttmálans, sum eg geri millum mín og tykkara og allar livandi skepnur, ið hjá tykkum eru, fyri øll komandi ættarlið: v13  Boga mín seti eg í skýggið; og hann skal vera sáttmálamerkið ímillum meg og jørðina. v14  Og hvørja ferð eg dragi skýggini saman yvir jørðina, og bogin sæst í skýggjunum, v15  tá man eg minnast á sáttmálan, ið er millum mín og tykkara og allar skepnur av øllum holdi; og ikki skulu vøtnini aftur verða til vatnflóð til at oyða alt hold. v16  Tá ið tá bogin stendur í skýggjunum, skal eg líta at honum til tess at minnast á hin æviga sáttmálan millum Guð og allar skepnur av øllum holdi, sum eru á jørðini.« v17  Síðan segði Guð við Nóa: »Hetta er merki sáttmálans, ið eg geri millum meg og alt hold, sum er á jørðini.«
Synir Nóa

v18  Synir Nóa, sum gingu út úr ørkini, vóru Sem, Kam og Jáfet; men Kam var faðir Kánáans. v19  Hesir tríggir vóru synir Nóa; og frá teimum er ættað alt fólkið á jørðini.
Nóa dyrkar vín; orð til synirnar; Nóa doyr

v20  Jarðyrkismaðurin Nóa var fyrsti maður, ið legði inn víngarð. v21  Tá ið hann nú hevði drukkið av víninum, og hann varð drukkin, lá hann nakin inni í tjaldinum. v22  Tá sá Kam, faðir Kánáans, nakni faðirs síns og fór út og segði tað fyri brøðrum sínum. v23  Men Sem og Jáfet tóku skikkjuna og løgdu sær á herðar; síðan gingu teir inn aftur eftir hæli og huldu nakni faðirs síns; men andlit teirra horvdu burtur, so at teir sóu ikki nakni faðirs síns. v24  Tá ið Nóa vaknaði úr víndúrinum og fekk at vita, hvat yngsti sonur hansara hevði gjørt honum, mælti hann: v25  »Bølbiðin verði Kánáan! Trælur trælanna verði hann brøðrum sínum!« v26  Og framvegis mælti hann: »Lovaður veri Harrin, Guð Sems! Men verði Kánáan trælur teirra! v27  Guð gevi Jáfeti landarúmd; og búgvi hann í Sems tjøldum; men verði Kánáan trælur teirra!«
v28  Nóa livdi trý hundrað og fimmti ár eftir vatnflóðina. v29  Soleiðis vórðu allir ævidagar Nóa níggju hundrað og fimmti ár. Tá doyði hann.
Ættartal tjóðanna

v1  Hetta er ættartal Nóa sona, Sems, Kams og Jáfets; teimum føddust synir eftir vatnflóðina. v2  Synir Jáfets vóru Gómer, Mágog, Mádai, Jávan, Túbal, Mesjek og Tíras. v3  Og synir Gómers vóru Asjkenaz, Rífat og Tógarma. v4  Og synir Jávans vóru Elisja, Tarsis, Kittar og Ródanitar. v5  Út frá teimum greinaðust oyggjalands tjóðirnar. Hetta eru synir Jáfets í londum sínum, hvør við sínum tungumáli, eftir ættargreinum og tjóðflokkum sínum.
v6  Synir Kams vóru Kusj, Mizráim, Put og Kánáan. v7  Synir Kusj vóru Seba, Hávila, Sabta, Ráma og Sabteka, og synir Ráma vóru Sjeba og Dedan. v8  Kusj gat Nimrod; hann var fyrsti veldismaður á fold. v9  Hann var mikil veiðimaður fyri Harranum; tí verður sagt: Mikil veiðimaður fyri Harranum eins og Nimrod. v10  Upphavið at ríki hans var Bábel og Erek, Akkad og Kalne í Sinears landi. v11  Úr hesum landi fór hann til Assýriu og bygdi Nineve og Rehobot-Ir, Kela v12  og Resen millum Nineve og Kela – tað er borgin mikla. v13  Og Mizráim gat Luditar og Ánamitar, Lehabitar og Naftuhitar, v14  Patrusitar og Kasluhitar, haðan Filistar vóru ættaðir, og Kaftoritar. v15  Kánáan gat Zidon, sín frumgitna, og Het, v16  Jebusitar, Ámoritar, Girgasjitar, v17  Hivitar, Arkitar, Sínitar, v18  Arvaditar, Zemaritar og Hámatitar. Síðan spreiddust ættargreinar Kánáanitanna um, v19  so at landamark Kánáans gekk frá Zidon um Gerar alt at Gaza, framvegis til Sódomu og Gómorru, Adma, Zeboim og alt at Lasja. v20  Hesir vóru synir Kams eftir kyntáttum sínum, eftir tungumálum sínum, í londum sínum, í tjóðum sínum. v21  Men eisini Sem, ættfaðir at øllum sonum Ebers, elsti bróðir Jáfets, fekk synir. v22  Synir Sems vóru Elam, Assur, Arpaksjad, Lud og Áram. v23  Synir Árams vóru Uz, Hul, Geter og Masj. v24  Arpaksjad gat Sjela, og Sjela gat Eber. v25  Eber fekk tveir synir; annar æt Peleg, tí á hansara døgum spjaddist fólkið á jørðini sundur; bróðir hansara æt Joktan. v26  Joktan gat Almodad, Sjelef, Házarmavet, Jera, v27  Hádóram, Uzal, Dikla, v28  Óbal, Ábimael, Sába, v29  Ofir, Hávila og Jóbab. Allir hesir vóru synir Joktans. v30  Og bústaðir teirra vóru frá Mesja og allan vegin at Sefar, at eysturfjøllum. v31  Hesir eru synir Sems eftir ættargreinum og tungumálum sínum, í londum sínum, eftir tjóðum sínum. v32  Hetta eru ættargreinar sona Nóa eftir ættartali sínum, í tjóðflokkum sínum. Og frá teimum spjaddust tjóðirnar út um jørðina eftir vatnflóðina.
Bábeltornið, uppruni tungumálanna

v1  Og øll mannaættin hevði eitt mál og somu tungu. v2  Men tá ið teir nú løgdu leiðina eystureftir, komu teir fram á ein slætta í Sinears landi og settust niður har. v3  Tá søgdu teir hvør við annan: »Komið og latum okkum knoða tigulsteinar og herða teir væl í eldi.« Soleiðis nýttu teir tigul í staðin fyri grót og jarðbik í staðin fyri kálk. v4  Og teir søgdu: »Vit skulu byggja okkum borg og torn, hvørs tindur røkkur til himins og gera okkum navnframar, so at vit ikki spjaðast um alla jørðina!« v5  Men Harrin steig oman til tess at síggja borgina og tornið, sum mannabørnini fingust við at byggja. v6  Og Harrin mælti: »Sí, teir eru ein tjóð og hava allir sama tungumál; hetta er fyrsta fyritøka teirra; og nú man neyvan nakað verða teimum óført, sum teir finna upp á at gera. v7  Komið tí og latum okkum stíga oman og fløkja tungumál teirra, so at teir ikki skilja málið, hvør hjá øðrum.« v8  Tá spjaddi Harrin teir haðan út um alla jørðina, so at teir lættu av at byggja borgina. v9  Tessvegna eitur hon Bábel, tí at har fløkti Harrin øll tungumál jarðar; og haðan spjaddi Harrin tey út um alla jørðina.
Ættartal Sems

v10  Hetta er ættartal Sems. Sem var hundrað ára gamal, tá ið hann gat Arpaksjad, tvey ár eftir flóðina. v11  Og eftir at Sem hevði gitið Arpaksjad, livdi hann fimm hundrað ár og gat synir og døtur. v12  Arpaksjad var tríati og fimm ára gamal, tá ið hann gat Sjela. v13  Og eftir at Arpaksjad hevði gitið Sjela, livdi hann fýra hundrað og trý ár og gat synir og døtur. v14  Sjela var tríati ára gamal, tá ið hann gat Eber. v15  Og eftir at Sjela hevði gitið Eber, livdi hann fýra hundrað og trý ár og gat synir og døtur. v16  Eber var tríati og fýra ára gamal, tá ið hann gat Peleg. v17  Og eftir at Eber hevði gitið Peleg, livdi hann fýra hundrað og tríati ár og gat synir og døtur. v18  Peleg var tríati ára gamal, tá ið hann gat Reu. v19  Og eftir at Peleg hevði gitið Reu, livdi hann tvey hundrað og níggju ár og gat synir og døtur. v20  Reu var tríati og tvey ára gamal, tá ið hann gat Serug. v21  Og eftir at Reu hevði gitið Serug, livdi hann tvey hundrað og sjey ár og gat synir og døtur. v22  Serug var tríati ára gamal, tá ið hann gat Nákor. v23  Og eftir at Serug hevði gitið Nákor, livdi hann tvey hundrað ár og gat synir og døtur. v24  Nákor var tjúgu og níggju ára gamal, tá ið hann gat Tára. v25  Og eftir at Nákor hevði gitið Tára, livdi hann hundrað og nítjan ár og gat synir og døtur. v26  Tára var sjeyti ára gamal, tá ið hann gat Ábram, Nákor og Háran.
Ættartal Tára

v27  Hetta er ættartal Tára. Tára gat Ábram, Nákor og Háran; og Háran gat Lot. v28  Háran doyði undan Tára faðir sínum í føðilandi sínum í Ur Kaldeu. v29  Ábram og Nákor tóku sær konur; kona Ábrams æt Sárai, og kona Nákors æt Milka, dóttir Hárans, faðir at Milku og Jisku. v30  Men Sárai var óburin og fekk einki barn. v31  Tá tók Tára Ábram son sín og Lot son Hárans, sonarson sín, og Sárai sonarkonu sína, konu Ábrams, sonar síns, og fór við teimum úr Ur Kaldeu til Kánáanlands. Og tá ið tey komu til Kárans, settust tey niður har. v32  Tára livdi tvey hundrað og fimm ár; tá doyði Tára í Káran.
Ábram og Lot koma til Kánáanlands

v1  Og Harrin segði við Ábram: »Far burtur úr landi tínum, frá ættarfólki tínum og úr húsi faðirs tíns, til tað landið, ið eg man vísa tær á! v2  Eg skal gera teg til mikla tjóð og vælsigna teg, so at tú verður navnframur og til signingar. v3  Ja, tey, ið vælsigna teg, man eg vælsigna, og tey, ið biðja ilt fyri tær, skal eg banna; allar ættir jarðarinnar skulu fáa signing av tær.« v4  Síðan legði Ábram avstað, eins og Harrin hevði sagt við hann; og Lot fór við honum. Ábram var sjeyti og fimm ára gamal, tá ið hann fór úr Káran. v5  Og Ábram hevði við sær Sárai, konu sína, og Lot, bróðurson sín, og allar ognarlutir, ið teimum hevði ognast, og tað fólk, ið teir høvdu fingið sær í Káran; og teir hildu ferð síni móti Kánáanlandi og komu hagar. v6  Ábram fór nú um landið alt at halgistaðinum í Sikem, at spásagnareikini. Tá búðu Kánáanitar í landinum. v7  Tá birtist Harrin fyri honum og segði: »Eftirkomarum tínum vil eg geva hetta landið.« Hann reisti tá Harranum altar, har sum hann hevði birtst fyri honum. v8  Síðan búðist hann til ferðar og fór til fjøllini fyri eystan Betel og setti har tjøld síni, soleiðis at Betel var fyri vestan og Ai fyri eystan; og hann reisti Harranum altar har og ákallaði navn Harrans. v9  Og Ábram flutti so við og við móti suðurlandinum.
Ábram í Egyptalandi

v10  Men hallár varð í landinum; tá fór Ábram til Egyptalands at búgva har í útisetri, tí at hallárið nívdi landið illa. v11  Tá ið hann nú nærkaðist Egyptalandi, segði hann við Sárai, konu sína: »Eg veit, at tú ert vøkur kona. v12  Tí munnu Egyptar, tá ið teir síggja teg og halda teg vera konu mína, fara at drepa meg og lata teg vera á lívi. v13  Tí skalt tú siga, at tú ert systir mín, til tess at tað má vignast mær væl fyri tínar sakir, so at eg má verða á lívi tín vegna.« v14  Tá ið Ábram kom inn í Egyptaland, sóu Egyptar konuna, og at hon var sera vøkur. v15  Men tá ið høvdingar Fáraos høvdu sæð hana og róst henni fyri Fárao, varð hon flutt inn í húsið hjá Fárao. v16  Men hann gjørdi væl við Ábram hennara vegna, so at honum ognaðist bæði smalur og stórdýr, trælir og trælkvendi, asnar og øsnur og kamelar. v17  Men Harrin nívdi Fárao og hús hansara við ringum plágum fyri sakir Sárai, konu Ábrams. v18  Tá sendi Fárao boð eftir Ábrami og segði við hann: »Hvat er hetta, tú hevur gjørt mær! Hví segði tú mær ikki, at hon var kona tín? v19  Hví segði tú, at hon var systir tín, so at eg tók hana til konu? Her hevur tú nú konu tína! Far við henni!« v20  Og Fárao beyð monnum sínum at fylgja honum og konu hansara við øllum, sum tey áttu, á leið. (13,1)  Ábram fór nú úr Egyptalandi í suðurlandið við konu síni og øllum, sum hann átti; og Lot var við honum.
Ábram og Lot skiljast

v2  Ábram átti nú almiklan eyð bæði av fenaði og í gulli og í silvuri. v3  Hann flutti nú sunnaneftir so við og við alt at Betel, hagar ið hann á fyrsta sinni hevði sett upp tjald sítt millum Betel og Ai, v4  á tann stað, har sum hann áður hevði reist altarið. Har ákallaði Ábram navn Harrans. v5  Lot, ið fylgdist við Ábrami, átti eisini smalur og stórdýr og tjøld. v6  Men landið var teimum ikki nóg stórt til, at teir kundu búgva saman; tí at fylgi teirra vóru so stór, at teir ikki fingu búð saman. v7  Tá fóru hirðar Ábrams og hirðar Lots upp at klandrast – tá búðu Kánáanitar og Perezitar í landinum – v8  Men Ábram segði við Lot: »Hoyr tú, eingin ósemja skal vera okkara millum og millum hirða okkara, tí at vit eru jú frændur. v9  Liggur ikki alt landið opið fyri tær? Skilst tú heldur við meg! Vilt tú fara til vinstru handar, so fari eg til høgru; og vilt tú fara til høgru handar, so fari eg til vinstru.« v10  Tá leit Lot seg um og sá, at allur Jórdanslættin var land eins og aldingarður Harrans, eins og Egyptaland alt at Zoar – tað var áður enn Harrin hevði avoytt Sódomu og Gómorru. v11  Og Lot kjósaði sær allan Jórdanslættan. Síðan helt hann leiðini eystureftir; og soleiðis skildust teir. v12  Ábram settist niður í Kánáanlandi; men Lot settist niður í borgunum á Jórdanslættanum og flutti um í tjøldum alt at Sódomu. v13  Men menninir í Sódomu vóru vándir og stórir syndarar fyri Harranum.
Harrin tekur upp aftur heiti sítt

v14  Og Harrin segði við Ábram, eftir at Lot hevði skilt seg við hann: »Hav upp eygu tíni og lít teg um, haðan sum tú stendur, norðureftir og suðureftir, eystureftir og vestureftir, v15  tí at alt landið, sum tú sært, skal eg geva tær og eftirkomarum tínum um allar ævir. v16  Eg skal gera avkom títt eins og dustið á jørð, so at tað ikki kann teljast, heldur enn nakar kann telja dustið á jørð. v17  Statt nú upp og far um alt landið bæði tvørturum og eftir longdini; tí at tær gevi eg tað!« v18  Síðan flutti Ábram um í tjaldi; og hann kom og búsettist í Mamrelund, sum er í Hebron; har bygdi hann Harranum altar.
Herferð Eysturlandskonga

v1  Tá ið Amrafel var kongur í Sinear, Arjok kongur í Ellasar, Kedorlaomer kongur í Elam, og Tideal kongur í Gojim, v2  fóru teir herferð móti Bera, kongi av Sódomu, og Birsja, kongi av Gómorru, og Sjineab, kongi av Adma, og Sjemeber, kongi av Zeboim og konginum av Bela, tað er Zoar. v3  Allir hesir hittust á Siddims vøllum, tað er Salthavid. v4  Í tólv ár høvdu teir tænt Kedorlaomer; men trettanda árið høvdu teir gjørt uppreist; v5  og á fjúrtanda ári kom Kedorlaomer og kongarnir, sum við honum vóru, og vunnu sigur á Refaitum í Asjtarot-Karnáim og á Zuzitum í Ham, á Emitum í Sjave-Kirjatáim v6  og á Hóritum á Se'irs fjøllum alt at El-Páran tætt við oyðimørkina. v7  Síðan vendu teir við og komu at Rættarlindini, tað er Kádesj, og løgdu undir seg alt land Ámalekita og somuleiðis Ámorita, sum búðu í Házazon-Támar. v8  Kongarnir av Sódomu og Gómorru, av Adma, Zeboim og av Bela, tað er Zoar, løgdu tá út og fylktu seg á Siddims vøllum til bardaga v9  við Kedorlaomer, kongin av Elam, Tideal, kongin av Gojim, Amrafel, kongin av Sinear og Arjok, kongin av Ellasar, fýra kongar móti fimm. v10  Men á Siddims vøllum vóru jarðbiksgryvjur hvør við aðra; og tá ið kongarnir av Sódomu og Gómorru løgdu á flótta, duttu teir í tær, men teir, ið eftir vóru, hildu til fjals. v11  Fíggindin rændi tá allar ognir í Sódomu og Gómorru og fór avstað við øllum mati. v12  Teir fóru eisini við Lot bróðursyni Ábrams og øllum, sum hann átti; tí at hann búði sum vera mundi í Sódomu.
Bjarging Lots

v13  Tá kom einhvør flóttamaður og segði tíðindini fyri Ábrami Hebrea, ið tá búði í eikilundini hjá Mamre Ámorita, bróður Esjkols og Áners, sum eisini høvdu sáttmála við Ábram. v14  Tá ið Ábram frætti, at skyldmaður hansara var hertikin, vápnaði hann av húsfólki sínum trý hundrað og átjan royndar menn, ið vóru føddir í húsi hans, og helt aftan á fíggindan alt at Dán. v15  Har ráddist hann á teir á náttartíð, hann og menn hansara; og teir vunnu sigur á teimum og eltu teir alt at Hóba fyri norðan Dámaskus. v16  Og hann hevði aftur við sær allar fíggjarlutir og Lot, skyldmann sín, og allar fíggjarlutir hans hevði hann aftur við sær og somuleiðis konurnar og fólkið.
Melkizedek

v17  Men tá ið hann nú hevði vigið Kedorlaomer og kongarnar, ið við honum vóru, og var á heimferð, tá fór kongurin av Sódomu til fundar við hann í Sjavedalinum, ið nú eitur kongsdalurin. v18  Og Melkizedek, kongur av Sjálem, prestur hins hægsta Guðs, kom út við breyði og víni v19  og vælsignaði hann og mælti: »Signaður veri Ábram av Guði hinum hægsta, skapara himins og jarðar, v20  og hálovaður veri Guð hin hægsti, sum hevur givið fíggindar tínar upp í hendur tínar!« Og Ábram gav honum tíggjund av øllum.
v21  Tá segði kongurin av Sódomu við Ábram: »Gev mær fólkið, men tak tú fíggjarlutirnar.« v22  Men Ábram svaraði konginum av Sódomu: »Til Harrans, hins hægsta Guðs, skapara himins og jarðar, havi eg upp hond mína, v23  at eg ikki vil taka so mikið sum tráð ella tvong ella nakað av tí, sum tú eigur! Aldrin skalt tú kunna siga: Eg havi gjørt Ábram ríkan! v24  Eg vil einki hava – einki uttan tað, ið sveinarnir hava nýtt og tað, sum lutast teimum monnum, ið við mær vóru, Áneri, Esjkoli og Mamre, lat teir fáa sínar lutir!«
Harrin ger sáttmála við Ábram

v1  Eftir hesar tilburðir kom orð Harrans til Ábrams í sjón soljóðandi: »Ábram, óttast ikki; eg eri skjøldur tín, løn tín skal verða ovurmikil!« v2  Men Ábram svaraði: »Harri drottin, hvat skalt tú geva mær, tá ið eg kortini má fara barnleysur burtur, og Eliezar, maður úr Dámaskus, fer at arva meg?« v3  Og Ábram segði: »Sí, son hevur tú ongan givið mær, tí fer húskallur mín at arva meg.« v4  Tá kom orð Harrans til hansara soljóðandi: »Ikki skal hesin arva teg; men tann, sum av tær verður gitin, hann skal arva teg!« v5  Síðan leiddi hann hann út á víðavang og mælti: »Lít upp móti himni og vita, um tú fært talt stjørnurnar har!« Og hann segði: »So fjølmangt skal avkom títt verða.« v6  Tá trúði Ábram Harranum; og hann roknaði honum tað til rættlætis.
v7  Og hann segði við hann: »Eg eri Harrin, ið leiddi teg út úr Ur Kaldeu til tess at geva tær hetta landið til ognar.« v8  Men hann svaraði: »Harri drottin, av hvørjum skal eg vita, at tað skal ognast mær?« v9  Tá segði hann við hann: »Tak mær trævetur kvígu, trævetur geit og trævetur veðr, turtildúgvu og dúgvuunga!« v10  Hann tók tá øll hesi djórini og skar tey sundur í tógvar lutir og legði hvønn helmingin áraka annan; einans fuglarnar skar hann ikki sundur. v11  Tá rendu úr lofti rovfuglar niður á ræini; men Ábram kístaði teir burtur. v12  Men tá ið sól var at fara til viða, tá kom tungur svøvnur á Ábram; og sí, ræðandi bølamyrkur seig á hann. v13  Og hann segði við Ábram: »Vita skalt tú, at eftirkomarar tínir skulu búgva í útisetri í landi, sum ikki er teirra; og har skulu teir verða trælkaðir og kúgaðir í fýra hundrað ár. v14  Men eisini ta tjóð, ið teir verða trælkaðir av, skal eg døma; og síðan munnu teir fara haðan við miklum fíggjarlutum. v15  Men tú skalt fara í friði til fedra tína og verða jarðaður í góðari elli. v16  Og fjórða ættarlið skal koma aftur higar, tí syndamát Ámorita er enn ikki fult.« v17  Men tá ið sól var farin til viða, og myrkt var vorðið, birtist eins og rúkandi ovnur við logandi eldi, ið fór fram ímillum hesi sundurskornu offurstykki. v18  Á tí degi gjørdi Harrin sáttmála við Ábram og mælti: »Tínum eftirkomarum gevi eg hetta landið, frá Egyptalands á og alt at stóránni, ánni Eufrat: v19  land Kenita, Kenizzita, Kadmonita, v20  Hetita, Perezita, Refaita, v21  Ámorita, Kánáanita, Girgasjita, Hivita og Jebusita.«
Hágar og Ísmael

v1  Sárai, kona Ábrams, føddi honum eingi børn; men hon átti egyptiska trælkonu, Hágar at navni. v2  Sárai segði nú við Ábram: »Sí, Harrin hevur noktað mær gitnað; men gakk tú inn til trælkonu mína; kanska eg kann fáa avkom av henni!« Og Ábram lýddi Sárai. v3  Tá tók Sárai, kona Ábrams, Hágar, hina egyptisku trælkonu sína, eftir at Ábram hevði búð tíggju ár í Kánáanlandi, og gav manni sínum Ábrami hana sum konu. v4  Hann gekk tá inn til Hágar, og hon varð við barn; men tá ið hon kendi á sær, at hon var við barn, bretti hon sær ímóti húsfrú síni. v5  Tá mælti Sárai við Ábram: »Tann órættur, ið mær er fyri, komi yvir teg! Eg legði trælkonu mína í favn tín; og nú, ið hon sær, at hon er við barn, brettir hon sær upp ímóti mær; Harrin dømi millum mín og tín!« v6  Men Ábram svaraði Sárai: »Trælkona tín er í tínum valdi; ger við hana, sum tær lystir!« Tá fór Sárai so illa við henni, at hon flýggjaði frá henni. v7  Men eingil Harrans fann hana við vatnlindina í oyðimørkini, við lindina á vegnum til Sjúr. v8  Og hann mælti: »Hágar, trælkona Sárai, hvaðan kemur tú, og hvar ætlar tú tær?« Hon svaraði: »Eg eri flýdd frá Sárai, húsfrú míni.« v9  Eingil Harrans segði við hana: »Vend tú heim aftur til húsfrú tína og gev teg undir vald hennara!« v10  Og eingil Harrans segði við hana: »Eg skal gera avkom títt so fjølmangt, at ikki skal fáast tal á tí vegna fjøld tess.« v11  Framvegis segði eingil Harrans við hana: »Sí, tú ert við barn og skalt føða son; hann skalt tú nevna Ísmael; tí at Harrin hevur hoyrt neyðarróp tíni. v12  Hann skal vera maður líkur villiasna; hond hansara skal vera ímóti hvørjum manni, og hvørs mans hond ímóti honum; hann skal ikki víkja fyri nøkrum av frændum sínum!« v13  Men Harranum, sum við hana hevði talað, gav hon navnið: Tú ert Guð, sum sært. Tí hon segði: »Havi eg hómað hann, ið sær meg?« v14  Tí eitur brunnurin Lákai-Roi brunnur; hann er millum Kádesj og Bered. v15  Og Hágar føddi Ábrami son; og Ábram nevndi sonin, sum Hágar føddi honum, Ísmael. v16  Ábram var áttati og seks ára gamal, tá ið Hágar føddi honum sonin Ísmael.
Guð ger sáttmála við Ábraham

v1  Tá ið Ábram var níti og níggju ára gamal, birtist Harrin fyri honum og segði við hann: »Eg eri Guð hin alvaldi; gakk fyri ásjón míni, og ver rættlátur, v2  so vil eg gera sáttmála millum mín og tín og margfalda teg stórum.« v3  Tá fell Ábram fram á ásjón sína, og Guð talaði við hann og segði: v4  »Sí, tað eri eg, sum havi gjørt sáttmála við teg, at tú skalt verða faðir at mongum tjóðum, v5  tí skalt tú ikki longur eita Ábram; men navn títt skal vera Ábraham, tí at eg geri teg faðir at fjølmongum tjóðum. v6  Eg vil lata teg nørast í stórum, so at tú verður til tjóðir, og av tær skulu kongar koma. v7  Mín sáttmála geri eg millum mín og tín og avkom títt eftir teg, ættarlið eftir ættarlið, ævigan sáttmála um, at eg skal vera Guð tín og avkoms tíns eftir teg. v8  Og eg gevi tær og avkomi tínum eftir teg land útiseturs tíns, alt Kánáanland sum æviga ogn, og eg skal vera Guð teirra.«
Guð býður umskering

v9  Síðan segði Guð við Ábraham: »Men so skalt tú eisini halda sáttmála mín, tú og avkom títt eftir teg, ættarlið eftir ættarlið. v10  Og hetta er sáttmálin, ið tit skulu halda, sáttmálin millum mín og tykkara, at alt kallkyn tykkara skal umskerast. v11  Á holdi yvirhúðar tykkara skulu tit umskerast; og tað skal vera merki sáttmálans millum mín og tykkara. v12  Hvørt sveinbarn tykkara, sum er átta daga gamalt, skal verða umskorið ættarlið eftir ættarlið, bæði tey, sum eru fødd í húsinum, og tey, sum eru keypt frá fremmandum, ið ikki eru fødd av tínum ættleggi. v13  Umskerast skal bæði hann, sum er føddur í húsi tínum, og hann, sum er keyptur; og soleiðis verði sáttmáli mín ævigur sáttmáli á holdi tykkara. v14  Men hin óumskorni, hann, sum ikki er umskorin á holdi yvirhúðar sínar, hann skal verða oyddur úr tjóð síni; hann hevur slitið sáttmála mín.«
Fyrijáttan um Ísak

v15  Framvegis segði Guð við Ábraham: »Sárai, kona tín, skal ikki longur eita Sárai, men Sára skal navn hennara vera; v16  og eg vil vælsigna hana og geva tær eisini son við henni. Og eg vil vælsigna hana og gera hana ættarmóður at tjóðum; og tjóðkongar skulu koma av henni.« v17  Tá fell Ábraham fram á ásjón sína og læði og hugsaði við sær: »Man hundrað ára gamal maður fáa barn, ella Sára, sum er níti ár, føða?« v18  Tí segði Ábraham við Guð: »Gævi, at Ísmael mátti liva fyri ásjón tíni!« v19  Men Guð svaraði: »Nei, Sára, kona tín, skal føða tær son, ið tú skalt nevna Ísak; við hann vil eg gera sáttmála mín, ævigan sáttmála fyri eftirkomarar hansara eftir hann. v20  Men viðvíkjandi Ísmaeli havi eg bønhoyrt teg; eg vil vælsigna hann og lata hann nørast og fjølgast í stórum; tólv høvdingar skal hann gita; og eg skal gera hann til mikla tjóð. v21  Men mín sáttmála geri eg við Ísak, ið Sára man føða tær um hetta mundið aftur í ársmótið.« v22  Síðan endaði hann talu sína við hann. Og Guð steig upp frá Ábrahami.
Ábraham verður umskorin

v23  Tá tók Ábraham son sín Ísmael og allar, sum vóru føddir í húsi hans ella vóru keyptir, alt kallkyn av húsfólki Ábrahams; og hann umskar hold yvirhúðar teirra á hesum sama degi, eins og Guð hevði boðið honum. v24  Ábraham var níti og níggju ára gamal, tá ið hann varð umskorin á holdi yvirhúðar sínar. v25  Og Ísmael, sonur hansara, var trettan ára gamal, tá ið hann varð umskorin á holdi yvirhúðar sínar. v26  Á hesum sama degi vórðu Ábraham og sonur hansara Ísmael umskornir. v27  Og allir menn í húsi hans, bæði teir, sum vóru føddir í húsinum, og teir, sum vóru keyptir frá fremmandum, vórðu umskornir við honum.
Harrin birtist Ábrahami í Mamrelund

v1  Síðan birtist Harrin fyri honum í Mamrelund, har hann sat í tjalddurum sínum í hádegishitanum. v2  Og tá ið hann hugdi upp og leit seg um, sí, tá stóðu tríggir mans framman fyri honum; og tá ið hann sá teir, fór hann úr tjalddurunum rennandi ímóti teimum og lútaði til jarðar, v3  og mælti: »Harri, havi eg funnið náði í eygum tínum, tá far ikki um træl tín! v4  Loyv okkum at fara eftir einum sindri av vatni, so at tit mega tváa føtur tykkara; og hvílið tykkum síðan undir trænum! v5  Eg skal eisini fáa tykkum ein breyðbita, so at tit mega styrkja tykkum til at halda ferðina fram, tá ið tit nú kortini eru komnir her framvið hjá træli tykkara.« Teir svaraðu: »Ger, sum tú sigur.« v6  Tá skundaði Ábraham sær inn í tjaldið til Sáru og mælti: »Tak sum skjótast trý mál av mjøli, elt tað og baka køkur!« v7  Sjálvur rann hann út til neytini og tók ein snotiligan og góðan kálv og fekk sveininum hann, sum alt í einum matgjørdi hann. v8  Síðan tók hann rómastamp og mjólk og kálvin, ið til var gjørdur; og hann setti fyri teir og gekk teimum sjálvur til handa undir trænum, meðan teir fingu sær.
Harrin heitir Ábrahami aftur føðing Ísaks

v9  Teir søgdu tá við hann: »Hvar er Sára, kona tín?« Hann svaraði: »Har inni í tjaldinum.« v10  Tá segði hann: »Vissuliga skal eg vitja teg aftur í áramótið, og tá man Sára, kona tín, hava son.« Sára stóð og lurtaði í durum tjaldsins, ið var aftan fyri teir. v11  Men Ábraham og Sára vóru gomul og høvdu nógv ár á baki, so at tað ikki longur gekst Sáru eins og konum annars; v12  tí læði hon við sær sjálvari og hugsaði: »Man girndarhugur koma á meg, nú tá ið ellin hevur boygt meg, og maður mín eisini er vorðin gamal?« v13  Tá segði Harrin við Ábraham: »Hví lær Sára og hugsar: Hvussu skal eg, sum eri so gomul, føða son? v14  Man nakað vera Harranum óført? Tá ið eg komi aftur til tín í áramótið, tá skal Sára hava son!« v15  Men av tí at Sára nú var vorðin rædd, noktaði hon fyri tí og segði: »Nei, eg læði ikki!« Men hann svaraði: »Jú, víst læði tú!«
Harrin boðar oyðing Sódomu

v16  Síðan reistust teir frá borði og fóru avstað haðan niðan móti Sódomu; og Ábraham fylgdi teimum á leið. v17  Tá hugsaði Harrin: »Eigi eg at loyna fyri Ábrahami tað, sum eg ætli mær at gera? v18  Ábraham verður jú vissuliga stór og máttmikil tjóð, og allar tjóðir á fold munnu fáa signing av honum; v19  tí at hann havi eg valt út til tess, at hann skal bjóða børnum sínum og ætt síni eftir seg at varðveita veg Harrans og inna rætt og rættlæti, so at Harrin kann lata Ábraham fáa tað, sum hann hevur fyrijáttað honum.« v20  Tá segði Harrin: »Vissuliga er rópið yvir Sódomu og Gómorru mikið, og synd teirra er ovurtung; v21  tí skal eg stíga oman til tess at sjá, um teir hava borið seg at soleiðis, sum hetta rópið sigur mær frá, ella ikki; tað vil eg vita!«
Forbøn Ábrahams

v22  Síðan snúðust menninir haðan og fóru til Sódomu; men Harrin varð standandi eftir frammi fyri Ábrahami. v23  Tá nærkaðist Ábraham honum og mælti: »Ætlar tú av sanni at avoyða rættvísar saman við órættvísum? v24  Kanska eru fimmti rættvísir í staðnum, vilt tú tá oyða teir av og ikki eira staðnum vegna teirra fimmti rættvísu, sum har eru? v25  Fjart veri tað tær at gera tílíkt, at týna rættvísar saman við órættvísum, so at tað fer rættvísum á sama hátt sum órættvísum; fjart veri sovorðið tær; man hann, ið dømir alt jarðarríkið, ikki inna rætt?« v26  Harrin svaraði: »Finni eg í Sódomu fimmti rættvísar innanborgar, skal eg eira øllum staðnum teirra vegna.« v27  Men Ábraham tók aftur til orða og segði: »Eg eri farin at tala við Harra mín, tó at eg eri dust og øska. v28  Vera má, at fimm vanta í fimmti rættvísar; vilt tú tá oyða allan staðin vegna hesa fimm?« Hann svaraði: »Finni eg fjøruti og fimm rættvísar í honum, skal eg ikki oyða hann.« v29  Men hann helt fram at tala við hann og segði: »Vera má, at har einans finnast fjøruti.« Hann svaraði: »Vegna teirra fjøruti skal eg lata tað verða ógjørt.« v30  Uppaftur mælti hann: »Harri mín má ikki verða illur um, at eg tali, men vera má, at har einans finnast tríati.« Hann svaraði: »Finni eg tríati, skal eg ikki gera tað.« v31  Og hann segði: »Sí, eg eri farin at tala við Harra mín; men vera má, at har einans finnast tjúgu.« Hann svaraði: »Vegna teirra tjúgu skal eg ikki oyða hann.« v32  Uppaftur segði hann: »Harri mín má ikki verða illur, tá ið eg nú tali á síðsta sinni; men vera má, at har einans finnast tíggju.« Hann svaraði: »Vegna teirra tíggju skal eg lata tað verða ógjørt.« v33  Tá ið Harrin hevði endað talu sína við Ábraham, fór hann leið sína; og Ábraham vendi heim aftur til sín sjálvs.
Einglar vitja Lot; spillan í Sódomu

v1  Men báðir einglarnir komu um kvøldið til Sódomu; og tá ið Lot, sum sat í borgarliði Sódomu, bar eyga við teir, fór hann ímóti teimum, lútaði til jarðar v2  og mælti: »Góðu menn, komið inn hjá træli tykkara at gista og tváið føtur tykkara; í morgin árla mega tit so fara leið tykkara.« Men teir svaraðu: »Nei, vit vilja sova úti á torginum í nátt.« v3  Men hann strongdi so á teir, at teir fóru við honum; og tá ið teir komu inn í hús hansara, setti hann mat fyri teir, bakaði ósúrgaðar køkur, og teir ótu. v4  Men áður enn teir vóru farnir til hvíldar, slógu borgarmenninir, íbúgvar Sódumu, ring um húsið, bæði ungir og gamlir, hvør maður av húsi. v5  Og teir rópaðu á Lot og søgdu: »Hvar eru menninir, sum komu til tín í kvøld? Send teir út til okkara, so at vit mega svala girndarhug okkara á teimum!« v6  Lot fór tá út í dyr til teirra, lokaði hurðina eftir sær v7  og segði við teir: »Fremjið, brøður mínir, fyri alt ongar ósømdir! v8  Sí, eg havi tvær døtur, sum ikki hava kent kallmann; tær skal eg fáa tykkum; gerið við tær, sum tit vilja; men latið hesar menninar vera í náðum, tá teir nú eru komnir inn undir skuggan av taki mínum!« v9  Tá rópaðu teir: »Hav teg burtur! Hesin eini maður er komin higar at búgva sum fremmandur, og nú vil hann gera seg til dómara! Men nú skulu vit fara verri við tær enn við teimum!« Og teir løgdu á mannin, á Lot, og nærkaðust til at bróta upp hurðina. v10  Tá rættu menninir hondina útum, tóku Lot til sín inn í húsið og lokaðu hurðina. v11  Men menninar, sum vóru uttan fyri húsdyrnar, blindaðu teir, bæði smáar og stórar, so at teir góvust at finna inngongdina.
Bjarging Lots

v12  Og menninir søgdu við Lot: »Alt skyldfólk títt, mágar tínar, synir tínar og døtur og alt, sum tú eigur í borgini, skalt tú føra burtur frá hesum staði, v13  tí at vit ætla at oyða henda staðin, av tí at rópið yvir teir er vorðið so mikið fyri Harranum, at Harrin hevur sent okkum at oyða staðin.« v14  Tá fór Lot út at tala við mágar sínar, ið skuldu fáa døtur hansara, og mælti: »Standið upp og rýmið hiðan, tí at Harrin ætlar at oyða staðin!« Men mágar hansara tóku hetta upp fyri gjøldur. v15  Tá ið nú dagur tók at lýsa, skundaðu einglarnir undir Lot og søgdu: »Statt upp og tak við tær konu tína og báðar døtur tínar, ið hjá tær eru, so at tú ikki verður týndur fyri misgerð staðarins.« v16  Men tá ið hann drálaði, tóku menninir hann og konu og døtur hansara, av tí at Harrin vildi eira honum, og leiddu hann út og sleptu honum ikki, fyrr enn hann var komin út um staðin. v17  Og tá ið teir høvdu leitt hann útum, søgdu teir: »Bjarga tær, tí at lív títt liggur við! Lít teg ikki aftur um bak og steðga ongar staðir á slættanum; men bjarga tær niðan í fjøllini, so at tú ikki ferst!« v18  Men Lot segði við teir: »Á nei, harri mín! v19  Sí, trælur tín hevur jú funnið náði í eygum tínum, og mikla miskunn hevur tú sýnt mær við at lata meg vera á lívi; men eg kann ikki bjarga mær niðan í fjøllini; ógævan man fáa meg aftur, og eg man lívið týna. v20  Men sí, har er bygd í nánd at flýggja til; og hon hevur lítið at týða; hagar kann eg bjarga mær, hon hevur vissuliga lítið at týða; og lív mítt er tá bjargað!« v21  Tá svaraði hann honum: »Eisini hesa bøn skal eg veita tær; eg skal ikki oyða bygdina, sum tú talar um. v22  Bjarga tær sum skjótast hagar, tí at einki fái eg gjørt, fyrr enn tú ert komin hagar.« Tí verður tann bygdin nevnd Zoar.
Oyðing Sódomu og Gómorru, kona Lots

v23  Í sólarrenningini, tá ið Lot var komin til Zoar, v24  læt Harrin regna av himni svávul og eld frá Harranum niður yvir Sódomu og Gómorru. v25  Og hann oyddi av hesar borgir og allan Jórdanslættan og allar íbúgvar borganna og jarðargróðurin. v26  Men kona hans leit seg aftur um bak og varð at saltstólpa. v27  Snimma morgunin eftir fór Ábraham á tann staðin, har hann hevði staðið frammi fyri Harranum; v28  og tá ið hann leit yvir at Sódomu og Gómorru og út um allan Jórdanslættan, tá sá hann royk koma upp úr jørðini eins og royk úr bræðsluovni. v29  Men tá ið Guð oyddi av borgirnar á Jórdanslættanum, mintist hann á Ábraham og leiddi Lot út úr oyðingini, sum hann læt koma yvir tær borgir, ið Lot búði í.
Døtur Lots

v30  Lot fór nú úr Zoar niðan í fjallalandið og settist niður har saman við báðum døtrum sínum, tí hann tordi ikki at búgva í Zoar; og hann búði í hellinum saman við døtrum sínum. v31  Tá segði hin eldra við hina yngru: »Faðir okkara er gamal, og eingin kallmaður er eftir her í landinum at koma inn til okkara á vanligan hátt. v32  Kom tí, latum okkum geva faðir okkara vín at drekka og leggja okkum hjá honum, so at vit mega fáa avkom við faðir okkara.« v33  Sama kvøldið góvu tær honum vín at drekka; og hin eldra kom og legði seg hjá faðir sínum; hann vardi hvørki, at hon legði seg, ella at hon fór upp. v34  Morgunin eftir segði hin eldra við hina yngru: »Sí, í nátt lá eg hjá faðir mínum; latum okkum nú eisini í kvøld geva honum vín at drekka; far tú tá og legg teg hjá honum, so at vit mega fáa avkom við faðir okkara!« v35  Síðan góvu tær aftur tað kvøldið faðir sínum vín at drekka, og hin yngra fór og legði seg hjá faðir sínum; og hann vardi hvørki, at hon legði seg, ella at hon fór upp. v36  Soleiðis vórðu báðar døtur Lots við barn av ávum faðirs teirra. v37  Og hin eldra føddi son og nevndi hann Móab; hann er ættarfaðir Móabs enn í dag. v38  Eisini hin yngra føddi son; og hon nevndi hann Ben-Ammi; hann er ættarfaðir Ammonita enn í dag.
Ábraham og Sára í Gerar

v1  Ábraham flutti nú haðan suður í landið og settist niður millum Kádesj og Sjúr og búði sum útiseti í Gerar. v2  Men av tí at Ábraham hevði sagt, at Sára var systir hansara, sendi Ábimelek, kongurin av Gerar, boð eftir Sáru og tók hana til sín. v3  Tá kom Guð í dreymi til Ábimeleks um náttina og segði við hann: »Sí, tú skalt doyggja vegna ta konu, ið tú hevur tikið, tí hon er kona annars mans!« v4  Men Ábimelek hevði ikki verið henni nær; og hann mælti: »Harri, ætlar tú eisini at týna sakleysar menn? v5  Segði hann ikki fyri mær, at hon var systir hansara? Og sjálv segði hon, at hann var bróðir hennara. Við sakleysum hjarta og reinum hondum havi eg gjørt hetta.« v6  Tá segði Guð við hann í dreymi: »Víst veit eg, at tú gjørdi hetta í sakloysi hjarta tíns, og eg havi eisini varðveitt teg frá at synda móti mær; tessvegna loyvdi eg tær ikki at nerta hana. v7  Men fá nú manninum konu sína aftur, tí at hann er profetur og kann biðja fyri tær, so at tú mást vera á lívi; men sendir tú hana ikki aftur, tá skalt tú vita, at deyðin er tær og øllum tínum vísur!« v8  Snimma morgunin eftir fór Ábimelek upp og rópaði til sín allar menn sínar; og tá ið hann greindi teimum frá hesum tilburðum, vórðu teir ógvuliga óttafullir. v9  Og Ábimelek rópaði Ábraham til sín og segði við hann: »Hví gjørdi tú okkum hetta? Hvat ilt havi eg gjørt tær, at tú leiddi tílíka synd yvir meg og ríki mítt? Tú hevur gjørt ímóti mær slíkt, sum ikki eigur at verða gjørt!« v10  Og Ábimelek segði við Ábraham: »Hvat var ætlan tín við at gera hetta?« v11  Ábraham svaraði: »Eg hugsaði sum so: Her man eingin gudsótti vera; tí munnu teir fara at drepa meg vegna konu mínar. v12  Men annars er hon kortini systir mín, tí hon er dóttir faðirs míns, tó ikki dóttir móður mínar, og tí kundi hon verða gift mær. v13  Men tá ið Guð læt meg reika um fjart frá húsi faðirs míns, segði eg við hana: »Hesa góðvild mást tú sýna mær: allar staðir, hagar vit koma, mást tú siga, at eg eri bróðir tín.« « v14  Síðan tók Ábimelek smalur og stórdýr, trælir og trælkvendi og gav Ábrahami og fekk honum aftur Sáru, konu hansara. v15  Og Ábimelek segði við hann: »Sí, land mítt stendur tær í boði; set teg niður, hvar tær líkar best!« v16  Og við Sáru segði hann: »Nú gevi eg bróður tínum túsund siklar í silvuri; tað skal verða tær viðurgjald fyri alt, sum tær hevur verið fyri; og tú skalt í øllum lutum verða sakarleys!« v17  Tá bað Ábraham til Guðs, og Guð grøddi Ábimelek og konu hansara og hjákonur hansara, so at tær fingu børn. v18  Tí at Harrin hevði lokað aftur fyri hvørjum móðurlívi í húsi Ábimeleks vegna Sáru, konu Ábrahams.
Føðing Ísaks

v1  Harrin vitjaði Sáru, eins og hann hevði lovað; og Harrin gjørdi við Sáru, eins og hann hevði sagt. v2  Og Sára varð við barn og føddi Ábrahami son á ellisárum hansara um tað mundið, sum Guð hevði sagt honum. v3  Ábraham gav syni sínum, sum føddist honum – sum Sára føddi honum – navnið Ísakur. v4  Og Ábraham umskar Ísak, son sín, tá ið hann var átta daga gamal, eins og Guð hevði boðið honum. v5  Ábraham var hundrað ára gamal, tá ið Ísakur, sonur hansara, føddist honum. v6  Tá mælti Sára: »Guð hevur elvt mær látur; og hvør tann, ið hoyrir um hetta, man flenna at mær.« v7  Og hon segði: »Hvør skuldi sagt fyri Ábrahami, at Sára hevur barn á brósti? Og nú havi eg tó føtt honum son í ellisárum hansara.«
Hágar burturrikin

v8  Sveinurin vaks nú og varð vandur av brósti; og Ábraham gjørdi mikla veitslu tann dagin, tá ið Ísakur varð vandur av brósti. v9  Men tá ið Sára sá sonin hjá Hágar, hini egyptisku, sum hon hevði føtt Ábrahami, spæla sær við Ísak, son sín, v10  segði hon við Ábraham: »Rek burtur hesa trælkonu og son hennara, tí at ikki skal sonur hesar trælkonu taka upp arv saman við Ísaki, syni mínum!« v11  Ábrahami líkaði hetta illa sonar síns vegna. v12  Men Guð segði við Ábraham: »Harmast ikki um sveinin og trælkonu tína; men ver Sáru lýðin í øllum, sum hon sigur tær; tí at eina eftirkomarar Ísaks skulu verða taldir ættarkyn títt. v13  Men eisini son trælkonunnar skal eg gera at miklari tjóð, tí at hann er jú avkom títt.« v14  Morgunin eftir fór Ábraham snimma upp, tók breyð og vatnhít og gav Hágar tað; men sveinin setti hann upp á herðar hennara og sendi hana síðan burtur. Hon reikaði nú um og viltist í oyðimørk Beersjebu. v15  Og tá ið vatnið í hítini var uppi, legði hon sveinin undir ein runn v16  og fór og setti seg har okkurt sum bogaskots longd frá honum; tí at hon hugsaði við sær: »Eg toli ikki at síggja barnið doyggja.« Hon settist har, og sveinurin tók at stórgráta. v17  Men Guð hoyrdi sveinin; og eingil Harrans rópaði av himni á Hágar og segði við hana: »Hvat bagir tær Hágar? Óttast ikki, tí at Guð hevur hoyrt rødd sveinsins, har sum hann liggur! v18  Far og tak sveinin upp og hav hann í góðari varðveitslu, tí at eg skal gera hann til mikla tjóð!« v19  Tá læt Guð eygu hennara upp, so at hon sá brunn við vatni í; hon fór og fylti hítina við vatni og gav sveininum at drekka. v20  Og Guð var við sveininum; hann kom til og búsettist í oyðimørkini og gjørdist ørvagarpur. v21  Hann búði í Párans oyðimørk; og móðir hansara tók honum konu úr Egyptalandi.
Ábraham ger sáttmála við Ábimelek

v22  Um hetta leitið komu Ábimelek og Píkol, herhøvdingi hansara, og søgdu við Ábraham: »Guð er við tær í øllum, sum tú fæst við. v23  Svør nú her við Guð, at tú ikki vilt fara við svikráðum hvørki móti mær ella eftirkomarum mínum; men eins og eg havi sýnt tær góðsemi, soleiðis skalt tú gera móti mær og tí landi, har tú býrt í útisetri!« v24  Ábraham svaraði: »Eg skal svørja svá!« v25  Men Ábraham hevði at Ábimeleki fyri vatnbrunnin, sum húskallar Ábimeleks høvdu rænt. v26  Tá segði Ábimelek: »Eg veit ikki, hvør ið hetta hevur gjørt; ikki hevur tú sagt hetta fyri mær, og ikki havi eg heldur hoyrt um tað fyrr enn í dag.« v27  Tá tók Ábraham smalur og stórdýr og gav Ábimeleki, og teir gjørdu sáttmála sín ámillum. v28  Men Ábraham tók sjey gimbrar úr fylginum burturav; v29  og tá ið Ábimelek spurdi Ábraham, hví hann tók hesar sjey gimbrarnar burturav, v30  svaraði hann: »Jú, hesar sjey gimbrarnar skalt tú taka við av míni hond til vitnisburðar um, at eg havi grivið henda brunnin.« v31  Tessvegna eitur tann staðurin Beersjeba; tí har svóru teir báðir. v32  Soleiðis gjørdu teir sáttmála í Beersjebu. Síðan fóru teir Ábimelek og Píkol, herhøvdingi hans, haðan og snúðust heim aftur í Filistaland. v33  Ábraham setti niður támariskrunn í Beersjebu og ákallaði har navn Harrans, hins æviga Guðs. v34  Og Ábraham búði leingi í útisetri í Filistalandi.
Offur Ábrahams

v1  Eftir hesar tilburðir royndi Guð Ábraham; og hann rópaði á hann: »Ábraham!« Hann svaraði: »Ja, eg eri her!« v2  Og hann segði: »Tak tú einkarson tín, Ísak, sum tú elskar, og far til Mórialands og ofra hann har sum brennioffur uppi á einum av fjøllunum, sum eg skal vísa tær á!« v3  Snimma morgunin eftir legði Ábraham á asna sín, tók tveir av sveinum sínum við sær og Ísak, son sín, kleyv viðin til brennioffurið og helt avstað hagar, ið Harrin hevði sagt honum. v4  Triðja dagin, tá ið Ábraham leit seg um, sá hann staðin langt burturi. v5  Tá segði Ábraham við sveinar sínar: »Bíðið tit her hjá asnanum, meðan eg og smádrongurin fara yvir hagar at tilbiðja; vit koma so aftur til tykkara.« v6  Ábraham tók tá viðin til brennioffurið og legði hann upp á herðar Ísaks, sonar síns; sjálvur tók hann eldin og offurknívin; og so gingu teir báðir saman. v7  Tá talaði Ísakur á Ábraham, faðir sín, og segði: »Faðir mín!« Hann svaraði: »Ja, sonur mín.« Hann segði: »Her er eldurin og viðurin, men hvar er lambið til brennioffurið?« v8  Ábraham svaraði: »Guð man sjálvur finna sær lambið til brennioffurið, sonur mín.« Og so gingu teir aftur báðir saman. v9  Og tá ið teir komu á staðin, sum Guð hevði sagt honum, reisti Ábraham har altar og legði viðin til rættis; síðan bant hann Ísak, son sín, og legði hann upp á altarið oman á viðin. v10  Og Ábraham rætti út hond sína og tók knívin til at slátra son sín. v11  Men tá rópaði eingil Harrans á hann av himni og segði: »Ábraham, Ábraham!« Hann svaraði: »Her eri eg.« v12  Og hann segði: »Legg tú ikki hond á sveinin og ger honum einki mein; tí at nú veit eg, at tú óttast Guð, við tað at tú ikki sýtti mær einkarson tín.« v13  Tá ið Ábraham hugdi upp og leit seg um, bar hann eyga við veðr, sum við hornunum var komin fastur í ein runn. Ábraham fór tá og tók veðrin og ofraði hann sum brennioffur í stað sonar síns. v14  Og Ábraham nevndi henda stað: »Guð sær.« Tí sigur orðafellið enn: »Á fjallinum, har Guð birtist.« v15  Tá kallaði eingil Harrans aftur á Ábraham av himni v16  og segði: »Eg svørji um sjálvan meg, sigur Harrin: av tí at tú gjørdi hetta og ikki sýtti mær son tín, einkarson tín, v17  skal eg av sonnum vælsigna teg og gera eftirkomarar tínar fjølmentar sum stjørnurnar á himni, sum sandin við sævarstrond; og eftirkomarar tínir skulu taka borgarlið fígginda sína til ognar. v18  Og av avkomi tínum skulu allar ættir á foldini fáa signing, fyri at tú lýddi rødd míni.« v19  Eftir hetta fór Ábraham aftur til sveinar sínar, og teir risu og fóru allir saman til Beersjebu. Og Ábraham varð búgvandi í Beersjebu.
Synir Nákors

v20  Nakað eftir hesar tilburðir fekk Ábraham hesi tíðindi: Eisini Milka hevur føtt Nákori, bróður tínum, synir: v21  Uz, frumgitna hansara, og Buz, bróður hansara, og Kemuel, ættfaðir Árams, v22  og Kesed, Házo, Pildasj, Jidlaf og Betuel. v23  Men Betuel gat Rebekku. Hesi átta føddi Milka Nákori, bróður Ábrahams. v24  Og hann hevði hjákonu, Reuma nevnd at navni; eisini hon føddi honum synir: Teba, Gáham, Táhasj og Máaka.
Sára andast

v1  Og Sára livdi eitt hundrað og tjúgu og sjey ár; so mangir vóru ævidagar hennara. v2  Og Sára doyði í Kirjat-Arba – tað er Hebron – í Kánáanlandi. Og Ábraham fór innar at syrgja Sáru og gráta hana.
Sára verður grivin í hellinum við Makpela

v3  Síðan fór hann frá síni deyðu og mælti soleiðis við Hetitar: v4  »Eg eri gestur og útiseti her hjá tykkum; gevið mær eitt jarðarstykki, so at eg kann fáa mína deyðu burtur frá mær og jarða hana.« v5  Tá svaraðu Hetitar Ábrahami og søgdu við hann. v6  »Lýð á okkum, harri! Høvdingur Guðs ert tú okkara millum; jarða tína deyðu í eini av okkara bestu grøvum; tí at eingin av okkum vil sýta tær grøv sína til at jarða tína deyðu í!« v7  Men Ábraham reis og neig fyri íbúgvum landsins, fyri Hetitum, v8  og talaði við teir svá: »Er tað tykkara vilji, at eg má fáa mína deyðu burtur frá mær og jarða hana, so hoyrið meg og talið mín vegna við Efron Zóharsson v9  um at geva mær Makpela-hellið, ið liggur uttast í bø hansara; fyri fult virði skal hann geva mær tað sum gravstað tykkara millum.«
v10  Efron sat har millum Hetitanna, og Efron Hetiti mælti soleiðis við Ábraham, meðan Hetitar og allir, ið gingu inn um borgarlið hansara, lýddu á: v11  »Nei, harri mín, lurta eftir mær! Jarðarstykkið gevi eg tær; og hellið, sum í tí er, gevi eg tær eisini: fyri ásjón frænda mína gevi eg tær tað; jarða tú tína deyðu!« v12  Men Ábraham neig fyri íbúgvum landsins v13  og talaði við Efron í hjástøðu teirra og segði: »Gævi tú vildi lurta eftir mær: Eg gjaldi tær fult virði fyri jørðina; tak við tí av mær, so at eg kann jarða mína deyðu har!« v14  Tá svaraði Efron Ábrahami og segði: v15  »Lurta eftir mær, harri mín! Jørð fyri fýra hundrað siklar í silvuri, hvat er tað hjá okkum báðum at tala um? Jarða tú bara tína deyðu!« v16  Ábraham skilti Efron; og hann vigaði Efroni tað silvur, sum hann hevði nevnt í hjástøðu Hetita, fýra hundrað siklar í silvuri. v17  Soleiðis kom jarðarstykki Efrons í Makpela áraka Mamre, jarðarstykkið og hellið, sum í tí var og øll trøini, sum allastaðni vuksu á tí, v18  til at verða ogn Ábrahams í hjástøðu Hetita, frammi fyri øllum, sum gingu út og inn um borgarlið hansara. v19  Síðan jarðaði Ábraham Sáru, konu sína, í hellinum í Makpela – jarðarstykki áraka Mamre – tað er Hebron – í Kánáanlandi. v20  Soleiðis fekk Ábraham av Hetitum jarðarstykkið og hellið, sum á tí var, til leggstaðar.
Ísakur fær Rebekku til konu

v1  Ábraham var nú gamal og nógv til árs; og Harrin hevði vælsignað Ábraham í øllum lutum. v2  Tá segði Ábraham við húskall sín, ið var elstur í húsi hansara og ráddi fyri øllum, sum hann átti: »Legg tú hond tína undir lendar mínar v3  og svør mær við Harran, Guð himins og jarðar, at tú ikki vilt taka syni mínum konu av døtrum Kánáanita, sum eg búgvi millum; v4  men tú skalt fara til føðiland og ættarfólk mítt og taka Ísaki, syni mínum, konu haðan!« v5  Tá mælti húskallurin við hann: »Um nú gentan ikki vil fylgja mær aftur í hetta land, eigi eg tá at fara við syni tínum í tað land, sum tú fórt frá?« v6  Men Ábraham svaraði honum: »Vara teg væl fyri at flyta son mín aftur hagar! v7  Harrin, Guð himinsins, sum tók meg úr húsi faðirs míns og úr heimlandi mínum, hann sum hevur talað til mín, svorið mær og sagt: »Tínum eftirkomarum vil eg geva hetta landið,« hann vil senda eingil sín undan tær, so at tú kanst fáa syni mínum konu haðan. v8  Og vil gentan ikki koma við tær, tá ert tú leysur frá eiðinum. Men íð hvussu er, mást tú ikki flyta son mín aftur hagar.« v9  Tá legði húskallurin hondina undir lendar Ábrahams, húsbónda síns, og svór honum hetta. v10  Síðan tók húskallurin tíggju av kamelum húsbónda síns og alskyns dýrgripir, ið húsbóndi hansara átti, og helt avstað til Nákors bygd í Áram-Náharáim. v11  Men um kvøldið um tað mundið, tá ið genturnar vóru vanar at fara út eftir vatni, læt hann kamelarnar leggja seg niður við brunnin uttan fyri bygdina. v12  Og hann tók at biðja: »Harri, Guð Ábrahams, húsbónda míns, lat nú ferð mína eydnast og sýn kærleika móti Ábrahami, húsbónda mínum! v13  Her standi eg við brunnin, og genturnar úr bygdini koma út higar eftir vatni. v14  Tá ið eg nú biði eina teirra geva mær vatn at drekka, og hon tá sigur: »Drekk tú, og eg skal eisini brynna kamelum tínum,« lat hana tá vera gentuna, sum tú hevur ætlað Ísaki, tænara tínum. Av hesum man eg tá kenna, at tú sýnir kærleika móti húsbónda mínum!« v15  Men áður enn hann hevði endað bøn sína, sí, tá kom Rebekka, dóttir Betuels, sonar Milku, konu Nákors, bróður Ábrahams, og hon hevði krukku sína á økslini; v16  gentan var frálíka fríð í ásjón, moyggj og enn ikki nortin av nøkrum manni; hon fór niður í brunnin, fylti krukku sína og kom síðan uppaftur. v17  Tá fór húskallurin rennandi ímóti henni og mælti: »Gev mær ein vatnsopa at drekka úr krukku tíni!« v18  Hon svaraði: »Drekk, harri mín,« og tók alt í einum krukkuna niður av økslini í hond sína og gav honum at drekka. v19  Og tá ið hon hevði givið honum at drekka, segði hon: »Eisini kamelum tínum vil eg geva vatn, til teir hava drukkið seg ótystar.« v20  Og skundisliga stoytti hon úr krukku síni upp í vatntrogið, leyp niður aftur í brunnin at oysa og oysti øllum kamelum hansara vatn. v21  Men maðurin stóð og eygleiddi hana tigandi til tess at komast eftir, um Harrin hevði latið ferð hansara eydnast ella ikki. v22  Og tá ið kamelarnir vóru lidnir at drekka, tók hann fram nasaring av gulli, ið vá hálvan sikul, og dró á armar hennara gullringar tveir, ið vógu tíggju siklar í gulli. v23  Síðan mælti hann: »Sig mær, hvørs dóttir tú ert, og um tað er rúm í húsi faðirs tíns at hýsa okkum í nátt?« v24  Hon svaraði honum: »Eg eri dóttir Betuels, sonar Milku, ið hon føddi Nákori.« v25  Og hon segði við hann: »Vit hava bæði hálm og fóður og rúm fyri gestir.« v26  Tá lútaði maðurin djúpt og tilbað Harran v27  og mælti: »Lovaður veri Harrin, Guð Ábrahams, húsbónda míns, ið ikki hevur lætt av miskunn og trúfesti síni móti húsbónda mínum! Meg hevur Harrin leitt beina leið at húsi frænda húsbónda míns.« v28  Gentan leyp nú heim í hús móður sínar at siga frá tí, ið til hevði borist. v29  Men Rebekka átti bróður, Lában at navni. v30  Tá ið hann sá nasaringin og ringarnar á ørmum systur sínar og hoyrdi Rebekku, systur sína, siga frá, hvat maðurin hevði sagt fyri henni, rann hann út til mannin við brunnin; og tá ið hann var komin út hagar og sá mannin enn standa hjá kamelunum við brunnin, v31  segði hann við hann: »Kom, tú vælsignaði av Harranum! Hví stendur tú her úti? Eg havi búgvið húsið til og gjørt rúm fyri kamelum tínum.« v32  Maðurin kom nú til húsa; og Lában tók sær av kamelunum, gav teimum hálm og fóður og fekk manninum vatn til at tváa føtur sínar og føtur teirra, ið við honum vóru. v33  Og matur varð settur fyri hann; men hann segði: »Ikki vil eg bragda mat, fyrr enn eg havi borið upp ørindi mítt.« Hann svaraði: »Tala!«
v34  Og hann mælti: »Eg eri húskallur Ábrahams. v35  Harrin hevur ríkliga vælsignað húsbónda mín, so at hann er vorðin múgvandi maður; og hann hevur givið honum smalur og stórdýr, silvur og gull, trælir og trælkvendi, kamelar og asnar. v36  Og Sára, kona húsbónda míns, hevur føtt honum son í ellisárum hans, og honum hevur hann givið alt, sum hann eigur. v37  Og húsbóndi mín tók av mær eið og segði: »Tú mást ikki taka syni mínum konu av døtrum Kánáanita, sum eg búgvi í landinum hjá; v38  heldur skalt tú fara í hús faðirs míns til frænda mína og taka syni mínum konu haðan!« v39  Eg segði tá við húsbónda mín: »Vera má, at gentan ikki vil koma við mær.« v40  Men hann svaraði: »Harrin, fyri hvørs ásjón eg gangi, man senda eingil sín við tær og lata ferð tína eydnast, so at tú fært syni mínum konu av ættfólki mínum úr húsi faðirs míns. v41  Kemur tú til ættfólk mítt, tá skalt tú verða leysur frá eiðinum. Og vilja teir ikki geva tær hana, ert tú eisini leysur frá tí eiði, sum eg taki av tær.« v42  Tá ið eg nú í dag kom at brunninum, bað eg soleiðis: »Harri, Guð Ábrahams, húsbónda míns, gævi tú letur hesa ferð eydnast, sum eg eri á!« v43  Sí, her standi eg við brunnin; kemur nú einhvør genta út eftir vatni, og eg sigi við hana: »Gev mær vatnsopa at drekka úr krukku tíni,« v44  og hon tá sigur við meg: »Bæði tær og kamelum tínum vil eg geva at drekka,« lat hana tá vera ta konu, ið Harrin hevur ætlað syni húsbónda míns!« v45  Men áður enn eg hevði endað hesa røðu við sjálvan meg, sí, tá kom Rebekka út við krukku síni á økslini, steig niður í brunnin og bar vatn upp. Eg segði tá við hana: »Gev mær eitt sindur at drekka!« v46  Beinanvegin tók hon krukku sína niður av økslini og segði: »Drekk tú, og eisini kamelum tínum skal eg brynna!« Síðan drakk eg; og hon brynti eisini kamelum mínum. v47  Síðan spurdi eg hana: »Hvørs dóttir ert tú?« Hon svaraði: »Dóttir Betuels, sonar Nákors, ið Milka føddi honum.« Tá setti eg ringin í nøs hennara og dró ringar á armar hennara. v48  Eg lútaði tá til jarðar og tilbað Harran. Eg lovaði Harranum, Guði Ábrahams, húsbónda míns, fyri at hann hevði leitt meg á rætta leið, so at eg kundi taka bróðurdóttur húsbónda míns syni hansara til konu. v49  Vilja tit nú sýna húsbónda mínum góðvild og trúfesti, so sigið mær tað. Og vilja tit tað ikki, so sigið mær tað eisini, so at eg má hava nakað at fara eftir.« v50  Tá svaraðu Lában og Betuel og søgdu: »Frá Harranum man hetta vera; vit kunnu einki gera tær, hvørki ilt ella gott. v51  Her hevur tú Rebekku, far avstað við henni, at hon má verða kona sonar húsbónda tíns, eins og Harrin hevur sagt!« v52  Tá ið húskallur Ábrahams hoyrdi hetta, lútaði hann til jarðar fyri Harranum. v53  Og húskallurin tók fram gripir av silvuri, gulli og klæði og gav Rebekku; somuleiðis gav hann bróður og móður hennara gersimar. v54  Síðan ótu og drukku teir, hann og fylgisneytar hans, og gistu har um náttina, og tá ið teir morgunin eftir komu upp, mælti hann: »Latið meg nú fara heim til húsbónda míns!« v55  Men bróðir hennara og móðir søgdu: »Loyv gentuni at verða enn einar tíggju dagar hjá okkum. Síðan má hon fara!« v56  Men hann svaraði teimum: »Haldið mær ikki aftur; Harrin hevur latið ferð mína eydnast; so latið meg nú sleppa heim aftur til húsbónda míns!« v57  Tá søgdu tey: »Vit skulu rópa gentuna og spyrja hana sjálva.« v58  Tey rópaðu tá Rebekku og søgdu við hana: »Vilt tú fara við hesum manni?« Hon svaraði: »Ja, eg vil fara.« v59  Tá lótu tey Rebekku, systur sína, og fostru hennara, fara við húskalli Ábrahams og monnum hans. v60  Og tey vælsignaðu Rebekku og søgdu við hana: »Gævi at systir vár verði at túsundum tíggju túsunda, og at eftirkomarar tínir hertaka borgarlið fígginda sína!« v61  Síðan settust Rebekka og fylgismoyggjar hennara á kamelbak og fóru aftan á mannin; og húskallurin tók Rebekku við sær og fór leið sína. v62  Tess ámillum var Ísakur farin í oyðimørkina við Lákai-Roi brunnin og dvaldist har á suðurlandinum. v63  Eitt kvøldið fór hann út á víðavang at biðja; og tá hann hugdi upp og leit seg um, sí, tá komu har nakrir kamelar. v64  Og tá ið Rebekka hugdi upp og bar eyga við Ísak, fór hon niður av kamelinum; v65  og hon spurdi húskallin: »Hvør er hasin maður, ið kemur móti okkum har á markini?« Hann svaraði: »Hatta er húsbóndi mín.« Tá tók hon slør sítt og huldi seg. v66  Síðan segði húskallurin Ísaki frá øllum tí, sum hann hevði gjørt. v67  Tá leiddi Ísakur hana inn í tjaldið hjá Sáru, móður síni, og tók hana til konu; og hann legði ástir við hana. Soleiðis varð Ísakur uggaður eftir lívlát móður sínar.
Synir Ábrahams við Keturu

v1  Ábraham tók sær aftur konu, Ketura at navni. v2  Hon føddi honum Zimran, Joksjan, Medan, Midian, Jisjbak og Sjúa. v3  Joksjan gat Sába og Dedan; og synir Dedans vóru Assjuritar, Letusjitar og Leummitar. v4  Synir Midians vóru Efa, Efer, Hánok, Ábida og Eldáa. Allir hesir eru synir Keturu. v5  Og Ábraham gav Ísaki alt, sum hann átti; v6  men teimum sonum, sum Ábraham gat við hjákonunum, gav hann gávur og sendi teir, meðan hann enn var á lívi, burtur frá Ísaki, syni sínum, eystur til eysturlanda.
Deyði Ábrahams

v7  Hetta eru ævidagar Ábrahams, tey ár, hann livdi, eitt hundrað og sjeyti og fimm ár. v8  Tá andaðist Ábraham og doyði í góðari elli, gamal og mettur av døgum og savnaðist síðan hjá fedrum sínum. v9  Og Ísakur og Ísmael, synir hansara, jarðaðu hann í Makpela-helli, í jørðini hjá Efroni, syni Zóhars Hetita, áraka Mamre. v10  Í tí jarðarstykki, sum Ábraham hevði keypt frá Hetitum; har varð Ábraham jarðaður og Sára, kona hansara. v11  Eftir at Ábraham var deyður, vælsignaði Guð Ísak, son hans. Og Ísakur búði við Lákai-Roi brunnin.
Ættleggur Ísmaels

v12  Hetta er ættartal Ísmaels, Ábrahamssonar, sum Hágar, hin egyptiska, trælkona Sáru, føddi honum. v13  Og hesi eru nøvn Ísmaels sona eftir nøvnum og kyntáttum teirra: Nebajot, Ísmaels frumgitni, og Kedar, Adbeel, Mibsam, v14  Misjma, Dúma, Massa, v15  Hádad, Tema, Jetur, Náfisj og Kedma. v16  Hesir eru synir Ísmaels, og hesi eru nøvn teirra í torpum teirra og tjaldbúðum; tólv høvdingar eftir kyntáttum sínum. v17  Og hetta eru ævidagar Ísmaels; hundrað og tríati og sjey ár; tá andaðist hann og doyði og savnaðist til fedra sína. v18  Teir høvdu bústaðir sínar frá Hávila alt at Sjúr áraka Egyptaland og allan vegin til Assjurs; og teir viku ikki fyri nøkrum av frændum sínum.
Esav og Jákup

v19  Hetta er ættartal Ísaks Ábrahamssonar: Ábraham gat Ísak. v20  Og Ísakur Ábrahamsson var fjøruti ára gamal, tá ið hann tók sær til konu Rebekku, dóttur Betuels hins áramaiska úr Paddan-Áram, systur Lábans hins áramaiska. v21  Men Ísakur bað til Harrans fyri Rebekku, konu síni, tí hon var óburin; Harrin bønhoyrdi hann; og Rebekka, kona hansara, varð við barn. v22  Og tá ið sveinarnir stoyttu saman í kviði hennara, mælti hon: »Er tað soleiðis vorðið, hví livi eg tá?« Hon leitaði tá til Harrans um ráð. v23  Og Harrin segði við hana: »Tvær tjóðir eru í kviði tínum, og tveir ættleggir skulu greina seg út frá móðurlívi tínum. Annar skal vera mætari enn hin; hin eldri skal tæna hinum yngra.« v24  Tá ið nú dagur hennara kom, at hon skuldi føða, sí, tá vóru tvíburar í kviði hennara. v25  Og hin fyrri kom út reydligur, allur sum hann var, alloðin eins og feldur; og teir nevndu hann Esav. v26  Síðan kom bróðir hansara út; hann helt um hælin á Esavi; teir nevndu hann Jákup. Ísakur var seksti ára gamal, tá ið hon føddi teir. v27  Tá ið nú sveinarnir komu til, gjørdist Esav frálíkur veiðimaður, ið reikaði um heiðarnar, meðan Jákup lá í friði heima við tjøldini. v28  Ísakur unnaði Esav, av tí at honum dámdi væl villibráð; men Rebekka unnaði Jákup.
Esav selur frumburðarrættin

v29  Einaferð, tá ið Jákup búði til ein verð, kom Esav útlúgvaður av heiðum. v30  Tá segði Esav við Jákup: »Gev mær sum skjótast nakað at eta, nakað av hasum reyða, av hasum reyða har, tí at eg eri útlúgvaður!« Tessvegna varð hann nevndur Edóm. v31  Men Jákup svaraði: »Sel mær fyrst tín frumburðarrætt!« v32  Tá mælti Esav: »Sí, eg eri deyðkomin; hvat gagnar mær hesin frumburðarrættur?« v33  Jákup svaraði: »Svør mær hetta fyrst til!« Og hann svór Jákupi tað til og seldi honum sín frumburðarrætt. v34  Síðan gav Jákup Esavi breyð og ein verð av flatbønum. Og hann át og drakk, fór síðan á føtur og helt avstað – leið sína. Soleiðis lítilsvirdi Esav frumburðarrætt sín.
 